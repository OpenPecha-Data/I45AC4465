༄༅། །གསང་བདག་རྡོ་རྗེ་འཛིན་པ་འཇམ་དབྱངས་བློ་གཏེར་དབང་པོའི་རྣམ་པར་ཐར་པ་ཆ་ཙམ་བརྗོད་པ་མཆོག་སྦྱིན་སྒོ་གསུམ་རང་གྲོལ་དགེ་ལེགས་ནོར་བུའི་ལྗོན་བཟང་སྐལ་བཟང་ལྷ་ཡི་དགའ་སྟོན་ཅེས་བྱ་བ་བཞུགས་སོ།
།

༄༅། །དཔལ་གྱི་ལང་ཚོ་ཀུན་དགའི་འཇོ་སྒེག་ས་གསུམ་དཔྱིད་དུ་དར་བ་ན། །དཔལ་གྱི་མགྲིན་པ་ལི་ཤིའི་དྲི་བསུང་འཆི་བ་མེད་བའི་བཅུད་དུ་དངར། །དཔལ་གྱི་སྙིང་པོ་འགྲོ་བའི་མར་མེ་ཡེ་ཤེས་སྒྲོན་མེ་གཅིག་པུར་གྱུར།
།དཔལ་ལྡན་བླ་མ་གྲུབ་པ་མཐར་ཕྱིན་འཁྲུལ་པ་མེད་པ་དེ་ལ་འདུད། །བཙོ་མ་གསེར་རིར་གུར་གུམ་ཆུ་བོས་དཀྲིས་པ་ལ། །ཟག་མེད་ཡོན་ཏན་ཀུན་གྱིས་འབྲལ་མེད་འཁྱུད་གྱུར་ན། །འཇམ་དཔལ་གཞོན་ནུར་གྱུར་པའི་དཔེ་ཟླར་འོས་མིན་ནམ།
།ལྷ་མཆོག་ཁྱོད་ཀྱི་སེམས་ཅན་ཀུན་ཡིད་ཚིམ་པར་མཛོད། །འཇིག་རྟེན་གསུམ་གྱི་དཔལ་འབྱོར་མ་ལུས་གཅིག་ཏུ་བཟླུམས་ཀྱང་བརྒྱ་ཡི་ཆར་ཡང་མི་ཉེ་བ། །ཟབ་གསང་ཐེག་པའི་བདུད་རྩིའི་ཟེགས་མ་ཙམ་ཡང་དུས་མཐར་མི་ཉམས་ཡོངས་སུ་འཛིན་བཟོད་པ།
།སྟོབས་བཅུ་མངའ་རྣམས་སྟོབས་དང་ནུས་པ་གཅིག་ཏུ་བསྡོམས་པ་མིན་ན་གཞན་ལྟ་ག་ལ་ཞིག །རྡོ་རྗེ་ཅན་དངོས་བླ་

མའི་རྣམ་ཐར་བརྗོད་ལ་བློ་གྲོས་སྤོབས་པ་ཐུགས་རྗེའི་ཀློང་ནས་སྩོལ། །སྔོན་ཚེ་རྣམ་འདྲེན་བགྲང་དུ་མི་སྤྱོད་པས། །སྲིད་པའི་ནད་ལ་ཕན་ཚུལ་ཅི་བསྟན་ཀྱང༌། །གསོ་བའི་སྤྱོད་ཡུལ་མ་གྱུར་བདག་འདྲ་ལ།
།འདྲེན་མཆོག་སྨན་པའི་རྒྱལ་པོ་འདི་ཉིད་བྱོན། །བརྒྱ་ལམ་ལན་ཅིག་ཙམ་ཡང་ཐོས་དཀའ་བའི། །གསང་ཆེན་གསང་བ་ཟབ་མོའི་ཆོས་སྐལ་བཀྱེས། །རྡོ་རྗེའི་རིགས་སུ་བསྐྲུན་པའི་བཀའ་དྲིན་འདི། །སྟོང་གསུམ་ནོར་བུ་བཀང་ཡང་ག་ལ་འཁོར།
།གང་ཕྱིར་རིན་ཆེན་གླིང་དུ་ཕྱིན་པའི་ཚེ། །རང་གི་འདོད་ནོར་ཙམ་ཞིག་དོན་གཉེར་ལྟར། །མི་ཟད་ཡོན་ཏན་རྒྱ་མཚོའི་གཏེར་མཛོད་ལས། །ཕྱོགས་རེའི་ཆ་ཙམ་བརྗོད་ལ་གནང་བ་སྩོལ།
།དེ་ལ་འདིར་གླེང་བར་བྱ་བའི་གཞི་ནི། བྱིན་རླབས་དང་དངོས་གྲུབ་ཐམས་ཅད་ཀྱི་མྱ་ངན་མེད་པའི་མེ་ཏོག་ཁ་འབྱེད་པ་ལ། དཔལ་ལྡན་བླ་མ་དམ་པའི་ཐུགས་རྗེའི་འཛུམ་དཀར་དང་འགྲོགས་

པའི་བདུད་རྩིའི་ཞལ་ཆབ་ཁོ་ན་ལ་རག་ལས་ཤིང༌། དེའང་ཐུན་མོང་དང་ཐུན་མོང་མ་ཡིན་པའི་ཡོན་ཏན་དང་ཕྲིན་ལས་ལ་ངེས་པ་གཏིང་ནས་འདྲོངས་པའི་དད་པའི་མཚར་སྡུག་རྫོགས་པ་ཞིག་མེད་ན་མི་འབྱུང་བས་ཕུན་ཚོགས་ཐམས་ཅད་ཀྱི་རྩ་བ་དཀོན་མཆོག་བཞི་པའི་རྟོགས་པར་བརྗོད་པའོ།
།གང་ཞིག་འཇིག་རྟེན་གྱི་ཁམས་འདིར་དམུས་ལོང་དམིགས་བུ་མེད་པ་དང་འདྲ་བ་རྨོངས་ཆེན་གྱི་མུན་ཁྲོད་ཟད་པ་མེད་པའི་ཀློང་དུ་འཕྱན་པའི་སྐབས་སུ་སྒྲོན་མེ་གཅིག་པུ་དཀོན་མཆོག་དང་པོ་ཐམས་ཅད་མཁྱེན་པའི་སྟོན་པ་བྱོན།
དེས་ཐར་ལམ་གྱི་སྣང་བ་འབྱེད། དེའི་རྗེས་སུ་སློབ་པའི་མིག་ཐོབ་པ་མཐའ་ཡས་པ་མངའ་བས་དཀོན་མཆོག་གསུམ་དུ་གྱུར།
དེ་ཐམས་ཅད་ཀྱི་ཕྲིན་ལས་མཛད་པ་པོ་མཚན་ཉིད་ཀུན་ལྡན་གྱི་བླ་མ་རྡོ་རྗེ་སློབ་དཔོན་ལགས་ཏེ། ཇི་སྐད་དུ། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །ཀུན་གྱི་བྱེད་པོ་བླ་མ་ཡིན།
།ཅེས་གསུངས་པའི་ཕྱིར། རྫོགས་པའི་སངས་རྒྱས་རྣམས་ཆོས་སྐུ་མཁའ་ལྟར་ཁྱབ་པའི་དབྱིངས་ལས། ལོངས་སྐུ་རིགས་ལྔའི་སྐུ་དང་ཡེ་ཤེས་མི་ཟད་པ་རྒྱན་གྱི་འཁོར་ལོའི་བདག་ཉིན་ཅན་སྒྱུ་འཕྲུལ་དྲྭ་བ་བསམ་ཡས་རྒྱུན་མི་འཆད་པར་མཁའ་དང་མཉམ་པ་ཉིད་རྣམ་པར་བཀོད་པ་དེ་དག་ཐམས་ཅད་ཀྱང༌།
རིགས་ལྔ་གཅིག་ཏུ་འདུས་པ་རིགས་དྲུག་པ་རྡོ་རྗེ་སེམས་དཔའ་ཡིན་ཅིང༌། དེ་ཉིད་རྡོ་རྗེ་སློབ་དཔོན་ཆེན་པོའི་རྣམ་པར་སྣང་ནས་ས་སྟེང་གི་གདུལ་བྱ་རྣམས་ཀྱི་དོན་མཛད་པ་ལགས་ཏེ།
རྒྱུད་ལས། བླ་མ་དང་ནི་རྡོ་རྗེ་སེམས། །ཐ་དད་པ་ནི་མི་བྱ་སྟེ། །དེ་མཉེས་པས་ནི་ཀུན་མཁྱེན་

གྱི། །ཡེ་ཤེས་མཆོག་ནི་ཐོབ་པར་འགྱུར། །ཅེས་དང༌། ལྔ་བརྒྱ་ཐ་མར་གྱུར་པ་ན། །ང་ཉིད་སློབ་དཔོན་གཟུགས་འཛིན་ཏེ། །ང་ཡིན་སྙམ་དུ་ཤེས་བྱོས་ལ། །དེ་ཚེ་དེ་ལ་གུས་པར་གྱིས། །ཞེས་གསུངས་པའི་ཕྱིར།
བྱེ་བྲག་ཏུ་སངས་རྒྱས་ཀྱི་བསྟན་པ་འཛིན་པའི་སྐྱེས་ཆེན་དམ་པ་འཕགས་བོད་ཀྱི་ལྗོངས་སུ་ཇི་སྙེད་ཅིག་བྱོན་པ་དེ་ཐམས་ཅད་ངོ་མཚར་གཅིག་ལས་གཅིག་ཆེ་མོད། བསྟན་པའི་སྙིང་པོ་རྡོ་རྗེ་ཐེག་པའི་རྒྱུད་སྡེ་བཞི་དང་འབྲེལ་བའི་དབང་རྒྱུད་མན་ངག་གི་བཀའ་མི་ཉམས་པ་ཡུན་རིང་དུ་གནས་པ་དང༌།
གནས་པ་གོང་ནས་གོང་དུ་སྤེལ་བའི་ཆེད་དུ། ཁྱུ་མཆོག་རླབས་པོ་ཆེའི་གནས་སུ་དམ་བཅས། འཁོར་གྱི་ནང་དུ་སེང་གེའི་སྒྲ་བསྒྲགས།
བཀའ་གསང་རྨད་དུ་བྱུང་བའི་འཁོར་ལོ། སྔོན་ཆད་ལྗོངས་འདིར་ཆེན་པོ་གྲགས་པ་སུས་ཀྱང་བསྐོར་བར་མ་བཟོད་པ་ཡོངས་སུ་བསྐོར་བ་འདི་ནི། སྙིགས་མའི་མགོན་པོ་བསྟན་འགྲོའི་མིག་གཅིག་དཔལ་གསང་བའི་བདག་པོ་མི་གཟུགས་སུ་བྱོན་པ་འཇམ་དབྱངས་བློ་གཏེར་དབང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཁོ་ནའི་ཐུགས་སྟོབས་བླ་ན་མེད་པའི་རྩལ་ཆེན་སྙིགས་དུས་སུ་ངོམ་པ་ལགས་ཤིང༌།
སྟུག་པོ་བཀོད་པ་དང༌། གཞི་དང་སྙིང་པོ་མེ་ཏོག་གི་རྒྱན་པ་དང༌། ནུབ་དྷརྨ་གནྫ་སོགས་སུ་ངོ་མཚར་རྡོ་རྗེའི་བཀོད་པ་བསམ་བརྗོད་ཀྱི་ཡུལ་ལས་འདས་པ་ཡོད་ཚུལ་གསུངས་པ་དེ་དག་རྣམས་དང་རྣམ་དབྱེར་མེད་པ་གྲུབ་བོ།
།ཐུན་མོང་གདུལ་བྱའི་སྣང་ངོར་ཙམ་དུའང༌། བསྟན་པ་རིས་མེད་ཀྱི་བསྟན་འཛིན་དམ་པ་མང་པོའི་སྐུ་ཕྲེང་ཆུ་ཤེལ་དབང་པོ། འགྲོ་བློའི་མོས་པའི་

རྫིང་བུ་རྣམས་སུ་གྲངས་མེད་པ་འཆར་མོད། མཆོག་གཟིགས་གྲུབ་བརྙེས་འགའ་ཞིག་གིས་འཕགས་པའི་གནས་བརྟན་ཡན་ལག་འབྱུང་གི་ཕྲིན་ལས་ཀྱི་སྤྲུལ་པའོ་གསུངས་ཤིང༌། རྗེ་ཉིད་ཀྱི་ཞལ་ནས་རྒྱུན་པར་ང་ནི་སོ་སྐྱེ་ཐ་མལ་པའོ་གསུངས་ཀྱང་ཉེ་བར་གནས་པ་ཐུགས་གཏད་ཅན་འགའ་ཞིག་ལ།
དཔལ་ཧེ་རུ་ཀ་གུར་གྱི་མགོན་པོའི་སྐུ་བརྙན་བྲིས་འབུར་གང་དང་གང་ནས་གཟིགས་ན། འདི་ང་དང་ཨེ་འདྲ་ལྟོས་དང༌། ང་དང་འདྲ་ན་མགོན་པོའི་སྐུ་དངོས་ཡིན་ནོ་ཞེས་གསུངས་པ་བསླུ་མེད་དེ་ལྟ་བུ་ནི།
དཔང་དུ་གྱུར་པ་དང༌། ཚད་མར་གྱུར་པ་ལགས་སོ། །དེ་ལྟར་ན་དཔལ་རྡོ་རྗེ་གུར་གྱི་རྒྱུད་ལས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ལས་དཔལ་རྡོ་རྗེ་ནག་པོ་འདི་བྱུང་ངོ༌།
།ཧཱུྃ་གི་ཡེ་ཤེས་ལས་སྐྱེས་པ། །ཞེས་གསུངས་པ་ལྟར། སངས་རྒྱས་ཐམས་ཅད་ཀྱི་རྡོ་རྗེ་བཞི་རོ་མཉམ་པ་ལས་སྐྱེས་པའི་ཐུགས་རྗེའི་སྤྱོད་པ་ཁམས་གསུམ་ཀུན་ཏུ་ཁྱབ་པ་སྒྱུ་འཕྲུལ་དྲྭ་བ་ཆེན་པོའི་སྤྲིན་ཕུང་དངོས་གྲུབ་མཆོག་གི་ཆར་རྒྱུན་འཛད་མེད་དུ་འཇོ་བའི་དཔལ་ལས།
སྙིགས་མའི་རྒུད་ཚོགས་སྟུག་པོས་སྐྱེ་རྒུ་རྣམས་ཤིན་ཏུ་མ་རུངས་པར་བྱས་པ་སྐྱོབ་པའི་སླད་དུ་མཆོག་གི་རྡོ་རྗེ་སློབ་དཔོན་གྱི་མཚན་དཔེའི་མེ་ཏོག་རྣམ་པར་བཞད་པ་མངོན་ནོ།
།དང་པོ་སྐྱེ་བ་མེད་པའི་རྒྱ་མཚོ་ལས། སྐྱེ་བའི་རྦ་རླབས་ཇི་ལྟར་གཡོ་བའི་ཚུལ།
།བར་དུ་མཚན་མ་མེད་པའི་ནམ་མཁའ་ལ། །མཚན་བཅས་ཆུ་འཛིན་ཇི་ལྟར་གནས་པའི་ཚུལ། །ཐ་མར་སྨོན་པ་མེད་པའི་ཉི་ཟླའི་ཁམས། །སྨོན་བཅས་ནུབ་རིའི་ཕག་ཏུ་འགག་པའི་ཚུལ། །རྣམ་ཐར་

སྒོ་གསུམ་རྣམ་པར་འབྱེད་པ་ལས། །རྣམ་པར་གྲོལ་བའི་རོལ་གར་རྣམ་པར་རྩེ། །དང་པོ་སྐྱེ་བའི་ཆོ་འཕྲུལ་བསྟན་པའི་ཡུལ་ནི། གླིང་གི་མཆོག་ལྷོ་གླིང་ལས་ཀྱི་ས་པ། དེ་ལས་གདུལ་བྱ་དང་འདུལ་བྱེད་ཁྱད་པར་ཅན་གྱི་ཞིང་ས་བསིལ་ལྡན་ལྗོངས་ཀྱི་བྱེ་བྲག་གཙང་ཕྱོགས་ཉང་སྨད་སའི་ཐིག་ལེ་བསམ་འགྲུབ་རྩེའི་ཉེ་འདབས་དགེ་མཚན་དུ་མས་བརྒྱན་པའི་གནས་སུ།
རིགས་ཀྱི་མཆོག་རྒྱལ་རིགས་ཏེ་མི་ཉག་སིའུ་རྒྱལ་པོའི་གདུང་རིགས།
རུས་མ་བསླད་པར་འགའ་ཐར་ཕྱོགས་སུ་སྨན་གྱི་ལྗོན་པ་ལྟ་བུའི་དམ་པ་མང་པོ་དང༌། དེ་ནས་རི་བོ་དགེ་ལྡན་པའི་བསྟན་པའི་རྒྱན་དུ་གྱུར་པ་འགའ་ཞིག་དབུས་སུ་བྱོན་པ་དང༌། གཙང་ཕྱོགས་སུ་ངོར་ཨེ་ཝཾ་པའི་མཁན་ཆེན་ཡོངས་འཛིན་པཎྜི་ཏ་ཞེས་པ་ཡི་དམ་ལྷའི་ཞལ་ལུང་ཐོབ།
ཡུམ་སྟོང་ཕྲག་བརྒྱ་པའི་ཚིག་དོན་མཐའ་དག་ཐུགས་ལ་མངའ་བ་དེ་དང༌། དཔོན་སློབ་ནམ་མཁའ་རྒྱལ་མཚན་ཅེས་པ་བྱང་ཆུབ་ཀྱི་སེམས་འབྱོངས་པའི་དགེ་བའི་བཤེས་གཉེན་དེ་དག་གི་སྐུ་དབོན་ནོ།
།ཡབ་ནི་མཁན་ཆེན་དམ་པའི་སྐུ་མཆེད་རབ་དཀར་སྐར་མ་པ་སངས་ལྟ་བུ་ལ་འདོད་འབྱུང་ནོར་བུ་ལྟ་བུའི་ལྷག་བསམ་དང་ལྡན་པས་མིང་དོན་མཐུན་པ།
ཡུམ་ནི་མཐོ་རིས་ཀྱི་ཡོན་ཏན་དང་འདི་ཕྱི་སྐྱིད་པའི་ཆོས་ལྡན་གྱི་དོན་དང་མཚུངས་པའི་མིང་ཅན་གཉིས་ཀྱི་སྲས་སུ་བཙས་སོ། །དུས་ནི་དབང་ཐང་དང་བསྟུན་པའི་བརྡ་མེ་མོ་ལུག་གི་ལོར་སྨལ་པོ་ཟླ་བའི་དུས་ཚེས་དགེ་བར།
ནམ་མཁའི་ནོར་བུ་གཤིན་རྗེའི་ཕྱོགས་ནས་ལྡོག་པའི་དུས་གྱི་ཐོག་མར། ཤར་རིའི་ཕྲག་པ་ནས་འཛིན་མའི་ཁྱོན་ལ་དང་པོ་གཟིགས་པའི་ཚེ་འཇིག་རྟེན་གྱི་མིག་ཏུ་འཁྲུངས་སོ། །དེའི་ཚེ་ལེགས་བྲིས་དབང་པོ་དང་གདེང་ཅན་བདག་པོ་

རྣམས་ཀྱིས་མཆོད་པའི་སླད་དུ་གདུགས་དང༌། རྒྱལ་མཚན་དང༌། བཀྲ་ཤིས་པའི་རྫས་དང་ཡོ་བྱད་གྲངས་མེད་པའི་རྣམ་པ་ཅན་གྱི་ཆུ་འཛིན་སྣ་ཚོགས་བཀོད་དེ། དགེ་མཚན་མངོན་དུ་གསལ་བར་བྱས་སོ། །གང་གི་ཚེ་ཡུམ་ལ་གློ་བུར་གྱི་ཟུག་རྔུ་དྲག་པོས་མ་མནར་བ་བདེ་བ་དང་ལྡན་བཞིན་པའི་ངང་ལ་བཙས་པ་ནི་ཇི་ལྟར་ལྷ་མོ་སྒྱུ་འཕྲུལ་མའི་སྐུའི་སྡོང་བུ་ལས་སྒྲོན་མེ་བཞི་པའི་མེ་ཏོག་རྒྱས་པ་དང་ཆོས་མཚུངས་སོ།
།དེ་ལྟར་བཙས་པའི་ཁྱེའུ་ཆུང་དེའང་བཞིན་གྱི་མདངས་ནི་ཟླ་བ་ལྟར་གསལ་ཞིང༌།
སྐྱེས་བུ་ཆེན་པོའི་མཚན་གྱིས་སྒེག་པས་ཀུན་གྱིས་མཐོང་ན་དགའ་བ་དང་བདེ་བའི་ཉམས་བསྐྱེད་པ་ཞིག་ཡོད་དོ་ཅེས་གྲགས། བགྲང་གཞི་གསུམ་པ་ནས་བྱིས་པའི་སྤྱོད་པ་ལས་འདས་ཤིང༌།
མཆོག་ལ་གུས་པ་དང༌། དམན་ལ་བྱམས་པ་དང༌། ཚིག་གསལ་ལ་དྲང་པོར་བརྗོད་པ་དང༌། རྒྱུད་འཇམ་ལ་ཁྲོ་བ་མེད་པ་དང༌། དབུལ་ཕོངས་གཟིགས་ན་ཕྱག་ཏུ་ཅི་ཡོད་པ་སྟེར་བ་དང༌།
ངུར་སྨྲིག་འཛིན་པ་དང་རྟེན་གསུམ་གཟིགས་ན་འབྲུ་དང་འབྲས་བུ་དང་ཆུ་དང་མེ་ཏོག་དང་བཟའ་བཅའི་དངོས་པོ་རྣམས་ཀྱིས་མཆོད་ཚུལ་མཛད་པ་དང༌། གཞན་ཡང་དབང་བསྐུར་བ་དང༌། རབ་ཏུ་གནས་པ་དང༌།
ཆོས་འཆད་པའི་ཚུལ་ཡང་ཡང་མཛད་པ་སྟེ་དམ་པའི་མཚན་རྟགས་མ་སྦས་གསལ་བར་སྟན་པ་ལ། འབྲེལ་པ་ཡོད་མེད་ཐམས་ཅད་ཀྱིས་བཀུར་སྟི་རིམ་གྲོ་བྱེད་ཅིང༌། ཡབ་ཀྱིས་ཚེ་རིང་ཕན་ཐོགས་མཚན་གསོལ་ཞིང༌།
ཁུ་བོ་ཡོངས་འཛིན་པཎྜི་ཏས། ཚ་བོ་འདིས་ནི་བསྟན་པ་ལ་ཕན་ཐོགས་པ་ཞིག་འོང་ངོ་གསུངས་སོ། །བགྲང་གཞི་ལྔ་

ཚེ་ཁུ་བོ་མཁས་གྲུབ་མཆོག་དེས་དབུ་ཞྭ་གསེར་གྱི་མདོག་ཅན་དབུ་ལ་གསོལ། སྔགས་མདུད་དབང་གི་མདོག་ཅན་མགུལ་དུ་ཕུལ་བར་མཛད་ཅིང༌། ཁྱེའུ་ཆུང་གཞན་འགྲན་མེད་པ་འདི་ནི་རྒྱལ་བའི་བསྟན་ལ་གཞུག་དགོས།
།འཇུག་ཚུལ་གོ་རིམ་མ་ནོར་བ། དང་པོ་ཁྱིམ་ནས་ཁྱིམ་མེད་པ་རབ་ཏུ་འབྱུང་ཞིང་ཐོས་བསམ་སྒོམ་གསུམ་རིམ་པ་བཞིན་དུ་བསྟེན་ནས་བསྟན་འཛིན་ཁྱད་པར་ཅན་འགྱུར་བ་ཞིག་དགོས་སོ་ཞེས་ཡབ་ལ་བཀའ་བསླབ་གནང་ཞིང་དེ་ལྟར་འོང་བའི་འདུན་སྨོན་རྒྱལ་བ་སྲས་བཅས་གྲོགས་སུ་སྦྲན་ནས་མཛད་དོ།
།དེའི་ཚེ་རྒྱལ་བའི་མྱུ་གུ་དེ་ཉིད་དགྱེས་པའི་ཞལ་རས་མཛུམས་པའི་མདངས་དམུལ་བཞིན་བཞད་པའི་སྒྲ་དབྱངས་རྣམ་པར་སྒྲོགས་པ་ནི།
དཀར་ཕྱོགས་མ་ལུས་པ་དབུགས་འབྱིན་པའི་དགའ་སྟོན་རྨད་དུ་བྱུང་བ་ལྷ་དང་བཅས་པའི་འཇིག་རྟེན་པ་ཐམས་ཅད་བདེ་བའི་མཆོག་སྦྱིན་པའི་སྒོ་དང་པོ་ཕྱེས་སོ། །ཨ་ཧོ་སྲིད་མིན་སྲིད་པའི་རོལ་རྩེད་འདི།
།སྐྱེ་མེད་སྐྱེ་བའི་སྒྱུ་རྩལ་ཆེན་པོ་ལས། །མཐའ་མེད་མཐའ་ཅན་སྲིད་པའི་དོ་ར་ནང༌། །ཆགས་མེད་ཆགས་པའི་ཟོལ་གྱིས་རྩེ་མིན་ནམ། །སྲིད་ཞིའི་དགེ་ལེགས་ཀུན་འབྱུང་ནོར་བུའི་ལྗོན། །སྲིད་འདིར་འཁྲུངས་པའི་སྐལ་བཟང་མྱོང་བའི་སླད།
།སྲིད་པའི་ལྷ་རྣམས་གཉེན་བཤེས་ཚུལ་བཟུང་ནས། །སྲིད་པར་དཀའ་བའི་དགེ་མཚམ་ངོམ་པ་བཞིན། །ངོ་མཚར་ལོ་འདབ་དུ་མས་ཕྱུག །ཟས་གཙང་སྲས་དང་ཆོས་མཚུངས་པའི།
།དཔལ་གྱི་ཡལ་འདབ་དང་པོ་འདི། །ས་གསུམ་དགེ་བའི་ཐོག་མར་སྐྱེས། །དེ་ནས་བགྲང་བྱ་དྲུག་པ་

སོགས་ལ་གཞོན་ནུའི་རོལ་རྩེད་ཚུལ་དུ་ཡི་གེའི་ཕྱི་མོ་འབྲི་ཀློག་སོགས་ཀྱི་བསླབ་སྦྱོང་གི་རྣམ་པར་བསྟན་སྐབས་ཀྱང༌། ཐ་མལ་པའི་སྤྱོད་པ་ལས་འདས་ཤིང༌། ཀུན་གྱིས་ཡིད་སྨོན་བྱ་བའི་གནས་སུ་གྱུར་པ་ཞིག་ཡོད་ཅེས་ཐོས་སོ།
།བགྲང་བྱ་དགུ་པར་སོན་པའི་ཚེ། །མ་ཡུམ་གཤེགས་པའི་དགོངས་རྫོགས་ལ་ཡབ་གཞིས་ཀྱི་རྒྱུ་རྫས་ལོངས་སྤྱོད་ཡོད་རྒུ་རྩལ་སྦྲུགས་སུ་དགེ་རྩ་སྨིན་པར་མཛད་ཅིང༌། ལྕམ་སྲིང་གཉིས་ཀྱང་ཆོས་སྒོ་ལ་བཅུག་ནས།
ཡབ་སྲས་གཉིས་ལྷན་ཅིག་ཏུ་ཁྱིམ་གྱི་འཆིང་བ་རྩྭ་བཞིན་དུ་རྒྱང་བསྲེང་སྟེ་དཔལ་ཨེ་ཝཾ་ཆོས་ལྡན་མཁས་བཙུན་གྲུབ་པ་བྱེ་བའི་བསྟི་གནས། མཁའ་འགྲོ་དམ་ཅན་འདུ་བའི་དགའ་ཚལ།
གསང་ཆེན་རྡོ་རྗེ་བཀོད་པའི་ཕོ་བྲང༌། ངེས་པར་དོན་གྱི་སངས་རྒྱས་མང་པོ་བྱོན་པའི་གནས་མཆོག་དེ་ཉིད་དུ་ཞབས་ཀྱི་པདྨོ་བཀོད་དེ། དགེ་ལེགས་ཀྱི་སྒོ་འཕར་བྱེ་བ་ཕྲག་བརྒྱ་གཅིག་ཅར་དུ་གྲོལ་བའི་ཉེར་བསྡོགས་བརྩམས་སོ།
།སྣ་ཚོགས་སྤྲོས་པའི་མཚན་མ་མ་ལུས་པ། །མཁའ་ཡི་རྡོ་རྗེའི་ཞབས་ལ་ཕྱག་བྱས་ནས། །མཁའ་ཁྱབ་སྤྲོས་པའི་དྲྭ་བ་རྒྱ་མཚོའི་སྤྲིན། །སླར་ཡང་འདུ་འགོད་སྟོན་པའི་ངང་ཚུལ་འདི།
།ཕྱོགས་རེའི་ལམ་དུ་མཐའ་གཅིག་མ་ལྷུང་བའི། །ཕྱོགས་མེད་ཡངས་པ་ཆེན་པོའི་ཕྱག་རྗེས་སུ། །ཕྱོགས་བཅུའི་སྒྲོན་མེ་དུས་གསུམ་མ་སྒྲིབ་པ། །ཕྱོགས་རྣམས་ཀུན་ནས་རྣམ་པར་སྣང་འདི་མཚར། །དེ་ཡང་སྡོམ་གསུམ་རིམ་ཅན་གྱི་ཆུ་ལུད་བྲན་ནས་གཞི་རྒྱུད་ཀྱི་ཞིང་ས་སྦྱོང་ཞིང་རྒྱས་འགྱུར་གྱི་ས་བོན་སྦྲུམ་པ་དང༌།
ཐོས་བསམ་སྒོམ་གསུམ་གྱི་སོ་ནམ་མཛད་ནས་སྐྱེས་བུ་ཆེན་པོའི་རྩལ་དྲུག་གི་ལོ་ཏོག་རྒྱས་པ་དང༌།
འཛིན་སྐྱོང་

སྤེལ་གསུམ་གྱི་དོན་འབྲས་གྲུབ་ནས་བསྟན་འགྲོའི་གསོས་སྨན་དུ་གྱུར་པའི་ཚུལ་ལས་བརྩམས་ཏེ་གླེང་ན། དང་པོ་ཡོན་ཏན་ཐམས་ཅད་ཀྱི་གཞི་རྟེན་དགེ་བའི་བཤེས་གཉེན་བསྟེན་ཅིང་ཚངས་པ་མཚུངས་པར་སྤྱོད་པ་ཡིན་པར་རྗེས་སུ་བསྟན་པའི་ཕྱིར།
ཐུབ་དབང་གཉིས་པ་རྗེས་བཙུན་ཨེ་ཝཾ་པའི་རྒྱལ་ཚབ། ཚུལ་ཁྲིམས་དྲི་བསུང་གིས་ལུས་སེམས་ཀྱི་གདུང་བ་སེལ་ནུས་པ། ཏིང་འཛིན་གསལ་སྣང་གིས་རིགས་དྲུག་གི་གནས་ཚུལ་མཁྱེན་པ།
ཤེས་རབ་ཟབ་མོས་ཆོས་ཉིད་མངོན་སུམ་དུ་གཟིགས་པ། བྱམས་པ་ཀུན་དགའ་བསྟན་འཛིན་ལས་སོ་ཐར་རིགས་བདུན་གྱི་དང་པོ་ཡོངས་རྫོགས་དགེ་བསྙེན་གྱི་སྡོམ་པ་བཞེས་ཤིང་མཚན་ཚུལ་ཁྲིམས་རྒྱ་མཚོ་གསོལ།
ཕྱིས་སུ་དགུང་གྲངས་ནར་སོན་སྐབས། རྩ་བའི་ཡོངས་འཛིན་བརྟན་མཁས་ཀྱི་ཡོན་ཏན་ཡོངས་སུ་རྫོགས་ཤིང་རྒྱལ་བ་གཉིས་པའི་ཞལ་ཚབ་མཚུངས་ཟླ་མ་མཆིས་པ་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་ཞལ་སྔ་ནས་མཁན་པོ་དང༌།
ལས་ཀྱི་སློབ་དཔོན་གནས་བརྟན་ཆེན་པོ་དཔོན་སློབ་ནམ་མཁའ་རྒྱལ་མཚན་གཙོས་པའི་དགེ་འདུན་གྲངས་ཚང་བའི་དབུས་སུ་དགེ་ཚུལ་དང་དགེ་སློང་གི་སྡོམ་པ་བཞེས་ཏེ་རྒྱལ་བའི་བསྟན་པ་ལ་ཉེ་བར་བསྙེན་པའི་དངོས་པོ་ཡོངས་སུ་རྫོགས་པར་མཛད་ཅིང་མཚན་འཇམ་དབྱངས་བློ་གཏེར་དབང་པོ་གསོལ།
དུས་སྐབས་འགའ་ཞིག་ཏུ་གསུང་ངག་རིན་པོ་ཆེ་ཚོགས་བཤད་ཀྱི་བདུད་རྩིས་ཐུགས་ཀྱི་བུམ་བཟང་གཏམས་པའི་ཚེའང༌།
དཔལ་ལྡན་མཐུ་སྟོབས་ཀྱི་མགོན་པོའི་བརྒྱུད་པ་ཟིན་པའི་རྟེན་འབྲེལ་ཕུན་སུམ་ཚོགས་པ་མ་

སྒྲིག་རང་འགྲིག་ཏུ་གྱུར་པ་སོགས་ཕྱོགས་ཐམས་ཅད་ནས་ཡོན་ཏན་གྱི་ཆ་ཤས་ཀུན་ནས་རྫོགས་པར་གྱུར། དེ་ནས་རྒྱལ་སྲས་རྣམས་ཀྱི་བསླབ་པར་མི་བྱ་བའི་གནས་གང་ཡང་མེད་པ་རྗེས་སུ་བསྟན་པའི་ཕྱིར། ཀློག་པའི་སློབ་དཔོན་བསོད་ནམས་ཕུན་ཚོགས་བསྟེན་ཅིང་བླ་མ་ཡི་དམ་ཆོས་སྐྱོང་རྣམས་ཀྱི་བསྟོད་ཚོགས་སྒྲུབ་ཐབས་དབང་ཆོག་དང༌།
དེ་དག་ལ་སྦྱར་བའི་དབྱངས་གདངས་རོལ་གསུམ་དང༌། བླ་མ་བརྒྱུད་པའི་ཕྱག་ལེན་ཆེ་ཕྲ་ཐམས་ཅད་བྱང་ཆུབ་པར་མཛད།
གནས་ཀྱི་སློབ་དཔོན་གནས་ལྔ་རིག་པའི་པཎྜི་ཏ། ཀུན་སྤངས་སྦས་པའི་རྣལ་འབྱོར་འཇིགས་མེད་དཔལ་ལྡན་བསྟེན་ནས། སུམ་ཅུ་པ་དང༌། རྟགས་ཀྱི་འཇུག་པ་དང༌། དབྱངས་ཅན་སྒྲ་མདོ་དང་སྡེབ་སྦྱོར་རིན་ཆེན་འབྱུང་གནས་དང་རྒྱན་གྱི་བསྟན་བཅོས་མེ་ལོང་མ་རྣམས་རྩ་བ་ཐུགས་ལ་བཟུང་ནས་གཞུང་བཤད་དཔེར་བརྗོད་ཡན་ལག་དང་བཅས་པ་དཔྱིས་ཕྱིན་པར་བསླབ་སྦྱོང་མཛད།
དེ་དག་གི་སྐབས་སུ་རེག་ཟིག་བཀོད་པ་མང་ཞིག་ཕྱིས་སུ་འཁྱར་འདུག་པ་ཁོ་བོས་འདི་དག་ཕྱོགས་བསྡུ་གྲུབ་པའི་བཀའ་དྲིན་ཞུས་པར།
ད་ནི་ཚང་བ་ཡོད་མི་འགྲོ་ཞིང༌། ཡོད་དུ་ཆུག་ཀྱང་དེ་འདྲའི་ངལ་བས་ཅི་བྱ་གསུང༌།
བགྲང་བྱ་མཐོ་སྐབས་ཀྱང་སྒྲ་མདོ་འདི་བྱང་ཆེ་བས་ཡིན་ནམ་ད་དུང་རྩ་བ་ཐུགས་ལ་ཤར་མར་ཡོད་འདུག་གསུངས། གཞན་ཡང་དཀར་ནག་རྩིས་ཀྱི་སྐོར་རྣམས་ཕྱག་ཁྲིད་མཐར་ཕྱིན་པར་མཛད། དགུང་གྲངས་བཅུ་པར་ཕེབས་སྐབས།
བཀའ་དྲིན་སུམ་ལྡན་གྱི་བླ་མ་ཐར་རྩེ་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་སྤྱིར་རྒྱལ་བའི་བསྟན་པ་འདི་ལ་ཞུགས་པ་ཐམས་ཅད་ཀྱིས་བསྟན་པ་ལས་ཕྱི་རོལ་

དུ་གྱུར་པ་རྣམས་ཀྱི་རིང་ལུགས་ལ་སྙིང་པོ་ཡོད་མེད་ཤེས་དགོས་ཤིང༌། དེ་ཐམས་ཅད་འོལ་ཚོད་མུན་པའི་མདའ་འཕེན་ཤ་སྟག་ཡིན་པར་ཤེས་ནས། སྟོན་པ་དང་བསྟན་པ་གཉིས་ཀ་ལ་ནོར་འཁྲུལ་མེད་པའི་ལམ་དང་ལུགས་སྲོལ་ཚད་མ་གསུམ་དང་ལྡན་ལ།
དྲི་མ་བཞི་དང་བྲལ་བ་ནང་པ་སངས་རྒྱས་པ་ཁོ་ནར་ཡིན་པའི་ངེས་ཤེས་བསྐྱེད་པ་ནི། ཚད་མའི་གཞུང་ལུགས་ལ་རག་ལས་ཤིང༌། དེའང་འཛམ་གླིང་མཛེས་པའི་རྒྱན་གཅིག་དཔལ་ལྡན་ཆོས་ཀྱི་གྲགས་པ་རྗེས་འབྲང་དང་བཅས་པའི་གཞུང་ལ་ལྟོས་དགོས་པས།
དེའི་གནད་གསང་ཕྱིན་ཅི་མ་ལོག་པར་སྨྲ་བ་ཀུན་མཁྱེན་བླ་མའི་རིག་ལམ་ད་ལྟ་རྟ་ནག་ཐུབ་བསྟན་རྣམ་རྒྱལ་དུ་བཞུགས་པ་འདི་ཡིན་ཅིང༌། ཆོས་སྨྲ་བའི་མཁན་པོའང་ཕྱོགས་ཐམས་ཅད་ལས་རྒྱལ་བའི་སྨྲ་བའི་དབང་ཕྱུག་གྲགས་ཤིང་གྲུབ་པ་ལྟར།
དེར་བྱོན་ནས་བསླབ་སྦྱོང་མཐའ་ཆོད་པ་ཞིག་དགོས་སོ་ཞེས་བཀའ་གནང་བ་ལ། དགའ་བ་དང་གུས་པ་ཆེན་པོས་ཇི་ལྟར་བཀའ་སྩལ་བའི་དོན་ལས་སྐད་ཅིག་ཀྱང་འགལ་བར་མི་བགྱིད་དོ་ཅེས་ཞུས་ནས།
མཁས་དབང་འཇིགས་མེད་དཔལ་ལྡན་དང་ལྷན་ཅིག་རྟ་ནག་ཏུ་ཀུན་མཁྱེན་བླ་མའི་གདན་སར་ཕེབས། གངས་ཅན་ཙམ་ན་འགྲན་མེད་ཀྱི་སྡེ་སྣོད་འཛིན་པ་མི་ཕམ་སེང་གེ་རབ་རྒྱས་ཀྱི་ཞབས་པད་བསྟེན་ནས།
ཚད་མ་ཀུན་བཏུས། ཚད་མ་རྣམ་འགྲེལ། ཚད་མ་རྣམ་ངེས་ཀྱི་གཞུང་བཤད་ཡན་ལག་དང་བཅས་པ་ལ་གསན་སྦྱངས་མཛད་ནས་འཕགས་ཡུལ་བའི་ཚད་མའི་ལམ་ཐམས་ཅད་ཐུགས་སུ་ཆུད།
བོད་འདི་ན་སྡེ་བདུན་གོང་འོག་བསྡེབས་པ་དང༌། རྒྱ་

འགྲེལ་ལེགས་ཆ་བཏུ་བ་དང༌། རང་གིས་རྟོག་བཟོ་བྱེད་པ་དང་གསུམ་ཙམ་མཆིས་པའི་ནང་ནས་འཆད་ཚུལ་དང་པོ་ལ་བརྟེན་པ་ནི་དཔལ་ལྡན་ས་སྐྱ་པའི་རང་ལུགས་ཡིན་པ་མཁྱེན་ནས། ཚད་མ་རིགས་པའི་གཏེར་རང་འགྲེལ་ཡང་འགྲེལ་དང་བཅས་པ་རྣམས་ལ་དཔྱིས་ཕྱིན་པར་གཟིགས་སྦྱངས་སློབ་གསུམ་གནང་བ་མ་ཟད།
ཚད་མའི་བསྡུས་གྲྭ་དང༌། བློ་རིག་རྟགས་རིག་གི་སྐོར་ལ་བྱང་ཆུབ་པར་མཛད་ཅིང༌། དེའི་སྐབས་སུ་ཟིན་ཐུན་བྲིས་པར་ཕྱིས་རྒྱས་སུ་བཏང་བའི་ཡིག་ཆ་ལས།
རྟགས་རིག་ཉི་མའི་དཀྱིལ་འཁོར་ཤར་བ་ན། །བློ་རིག་པདྨོ་རང་དབང་མེད་པར་གྲོལ། །ཅེས་གསུངས་པ་ལྟར་རོ། །གཞན་ཡང་ཆོས་དང་ཆོས་མ་ཡིན་པ་རྣམ་པར་འབྱེད་པ་ལ་འཇམ་པའི་དབྱངས་ཉིད་དངོས་སུ་བྱོན་ནས་སྒྲོ་འདོགས་བཅད་པ་ལྟ་བུ་སྡོམ་པ་གསུམ་རབ་ཏུ་དབྱེ་བའི་དོན་ལ་བློ་གྲོས་ཀྱི་འཇུག་པ་ཤིན་ཏུ་གསལ་བར་བྱས་པས་ཤིང་རྟའི་སྲོག་ཤིང་མ་ཆག་པ་བཞིན་དུ་ཆོས་ཀྱི་གནད་མི་འཆུག་པའི་གདེང་དེ་དུས་ནས་ཐོབ་པོ།
།བྱང་ཆུབ་སེམས་དཔའི་སྤྱོད་པ་ལ་འཇུག་པ་དང༌། དབུ་མ་ལ་འཇུག་པའི་ཉམས་ཁྲིད་གསན་ནས་བྱང་ཆུབ་ཀྱི་སེམས་གཉིས་སངས་རྒྱས་ཀྱི་དངོས་རྒྱུ་ནུས་པ་ཐོགས་མེད་ཡིན་པའི་ཉམས་མྱོང་སྐྱེས་ཤིང༌།
ཐབས་ཤེས་ཟུང་འཇུག་གི་ལམ་གྱིས་མཐར་ཕྱིན་པར་བྱ་བའི་དོན་ལ་ངེས་པ་གཏིང་ནས་འཁྲུངས། གཞན་ཡང་མངོན་པར་རྟོགས་པའི་རྒྱན་དང༌། ཕར་ཕྱིན་ཐེག་པའི་གཞུང་པོད་གྲགས་ཆེ་བ་རྣམས་ཀྱི་སྤྱི་དོན་མཐའ་དཔྱོད་ཟླ་བ་མང་པོའི་བར་དུ་གསན་ཅིང༌།
རྗེ་ཉིད་ཀྱི་ཞལ་ནས། ཐོས་བསམ་བསྒྲེས་པ་རྣམས་ཤིན་ཏུ་ཉམས་མཚར་བ་དང༌། གསར་བུ་རྣམས་

མགོ་བོ་འཁོར་བ་ལྟ་བུ་སྣང༌། རྗེ་བཀའ་དྲིན་ཅན་དེ་ནི་དགུང་གྲངས་བརྒྱད་ཅུ་ནང་ཕེབས་ཀྱང་ཆོས་འཆད་ཀྱི་བྱ་བ་ལ་སྐྱོ་དུབ་མི་མངའ་བ་ཞིག་འདུག་གོ་ཡང་ཡང་གསུངས། དགུང་གྲངས་བཅུ་གཅིག་པ་ནས་བཟུང་སྟེ་ལོ་ངོ་བཞིའི་བར་དུ།
གནས་ཀྱི་སློབ་དཔོན་གཉིས་པ་མདོ་སྔགས་རིག་གནས་དང་བཅས་པའི་ཤེས་བྱ་ཀུན་ལ་སྤོབས་པའི་གཏེར་ཆེན་ཡོངས་སུ་གྲོལ་བ་ཁུ་ན་པཎྜི་ཏ་འཇམ་དབྱངས་ཤེས་རབ་རྒྱ་མཚོ་དང་བཅས་པའི་སློབ་དཔོན་རྣམ་གཉིས་ཀྱི་ཞལ་གྱི་བདུད་རྩི་རྒྱུན་འཆད་མེད་པར་མྱོང༌།
ཡོངས་རྫོགས་བསྟན་པའི་ཉམས་ལེན་སྡོམ་གསུམ་འཇམ་དབྱངས་བླ་མའི་དགོངས་རྒྱན་ཞལ་ཁྲིད། སོ་སོར་ཐར་པའི་མདོ་རྩ་འགྲེལ་བཤད་པ་དང་བཅས་པ།
དཔལ་ཀྱེ་རྡོ་རྗེའི་རྩ་རྒྱུད་བརྟག་གཉིས། ཚུལ་གསུམ་དང་ལྗོན་ཤིང་མཛེས་རྒྱན། སྣང་གསུམ་མཛེས་རྒྱན། རྒྱུད་གསུམ་མཛེས་རྒྱན། ལྗོན་ཤིང་ཆེན་པོ། །རྒྱུད་སྡེ་སྤྱིའི་རྣམ་བཞག །རྒྱུད་ཀྱི་དུམ་བུ།
སྟོང་ཐུན། བདག་མེད་བསྟོད་པའི་རྣམ་འགྲེལ་རྣམས་ཐུགས་འཛིན་གནང་ནས་ཚིག་དོན་མཐའ་ཆོད་པ་བླ་བྲང་ཁག་བཞི་ལ་རྒྱུགས་ཕུལ་བས། རྣམ་དཔྱོད་དང་ལྡན་པ་རྣམས་ངོ་མཚར་བའི་གནས་ལ་བཀོད།
རྗེ་ཉིད་ཀྱི་ཞལ་ནས་ང་གཞོན་དུས་ཆོས་གསན་སྦྱངས། འདོན་ཉམས་ལེན་ཁོ་ནར་མ་གཏོགས་པའི་རྣམ་གཡེང་སྐད་ཅིག་ཀྱང་བྱ་མ་མྱོང་གསུངས། དྲུང་ན་གནས་པ་དག་གིས་རྒྱུན་པར་སྐུ་ཆིངས་དཀྲོལ་བ་མཐོང་མ་མྱོང་ཞིང༌།
ཅུང་ཟད་མནལ་མཛད་ནའང༌། ནམ་གུང་མ་ཟིན་ཙམ་ནས་ཡར་བཞེངས་པ་ཤ་སྟག་ཡིན་ཅེས་ཟེར། དེ་ལྟར་ཐུགས་བརྩོན་དྲག་པོ་གནང་སྐབས་ཡོན་ཏན་ཟད་མི་ཤེས་པའི་

གཏེར་གྱི་ཁ་སྒོ་དང་པོ་འབྱེད་པའི་དགེ་མཚན་ཅི་ཡང་ཤར་ཤིང༌། ཁྱད་པར་མངོན་པར་རྟོགས་པ་རིན་པོ་ཆེའི་ལྗོན་ཤིང་ཐུགས་འཛིན་གནང་སྐབས། ནམ་གུང་ཡོལ་ནས་ཁྱིམ་བྱའི་མགྲིན་གླུ་དང་པོ་ལེན་ཙམ་གྱི་དུས་སུ།
གཟིམས་ཁང་གི་ནང་ཐམས་ཅད་ཉིན་མོ་བཞིན་ཏུ་འོད་ཀྱིས་གསལ་ལམ་མེར་གྱུར་པའི་མདུན་གྱི་ནམ་མཁའི་གནས་དེར། དར་ཟབ་འབོལ་བརྩེགས་ཀྱི་སྟེང་དུ་བླ་མ་འཛུམ་པའི་ཞལ་ལ་དགྱེས་པའི་ཉམས་དང་ལྡན་པ།
དབུ་ཟླུམ་སྐྲ་དང་ན་བཟའ་དཀར་པོ་ཅན། གཟི་མདངས་རྒྱས་ཤིང་ཟིལ་ཆེན་པོ་དང་ལྡན་པ་ཞིག་གི་ཞལ་རས་མངོན་སུམ་དུ་མཇལ། དེ་མ་ཐག་ཏུ་བཟོད་དུ་མེད་པའི་མོས་གུས་གདུང་ཤུགས་ཆེན་པོ་བཅོས་མ་མ་ཡིན་པ་སྐྱེས་པ་དང༌།
དེའི་ཞལ་ནས་རིགས་ཀྱི་བུ་ཁྱོད་ཀྱི་སྐྱེ་བ་སྔ་མ་རྣམས་ཀྱི་དགེ་བའི་བཤེས་གཉེན་ང་ཡིན་ནོ། །མ་འོངས་པའི་དུས་ན་ངའི་དྲུང་དུ་མངོན་པར་འོང་བར་འགྱུར་གྱི། རིང་པོར་མི་ཐོགས་པར་ཤར་གྱི་ཕྱོགས་སུ་སོང་ཤིག་དང༌།
དོན་ཆེན་པོ་འགྲུབ་པར་འགྱུར་རོ། །དེ་ལ་བར་ཆད་ཀྱི་ཆོས་གང་ཡང་མེད་དོ། །ཅེས་གསུང་ལྷང་ལྷང་བྱུང་བའི་སྐད་ཅིག་དེ་ཉིད་ལ་གཟུང་འཛིན་གྱི་སྣང་ཞེན་ཆ་དང་བཅས་པ་གཞི་མེད་རྩ་བྲལ་དུ་ཡལ་ནས་འོད་གསལ་ལྷན་ཅིག་སྐྱེས་པའི་ཡེ་ཤེས་མཐའ་དབུས་དང་བྲལ་བའི་ངང་དུ་མཉམ་པར་གནས་པར་གྱུར།
དེ་ལས་སངས་ནས་འདི་ལྟར་སྣང་བ་ཐམས་ཅད་སྒྱུ་མའི་འཁྲུལ་འཁོར་ལྟ་བུ་བརྫུན་གྱི་ཟ་ཟི་ཁོ་ནར་གཟིགས་ཤིང༌།
འཇིག་རྟེན་གྱི་བྱ་བཞག་ལེགས་སུ་རེ་བ་དང༌། ཐོབ་ཐང་གོ་ས་རྣམས་ལ་ཐུགས་ངེས་པར་དབྱུང་ནས། རྒྱལ་བའི་བསྟན་པའི་ཆེད་དུ་སྐུ་

སྲོག་འདོར་བཟོད་དམ་སྙམ་པའི་འདུན་པ་དང༌། སེམས་ཅན་རྣམས་ལ་བཟོད་བླག་མེད་པའི་སྙིང་རྗེ་འཁྲུངས། བླ་མ་འཇམ་དབྱངས་མཁྱེན་བརྩེའི་དབང་པོ་དེ། ད་ལྟ་རང་མཇལ་རྒྱུ་བྱུང་ན་དགའ་བ་ལ་སྙམ་པའི་དད་བློ་འགྱུར་བ་མེད་པ་ཞིག་སྐྱེས།
སྐུ་དེ་ནི་བོད་ཡུལ་རྡོ་རྗེ་འཛིན་པ་ཐམས་ཅད་ཀྱི་རྒྱལ་པོ་རྗེ་བཙུན་གྲགས་པ་རྒྱལ་མཚན་ཡིན་འདུག་གོ་གསུངས། དེ་ནས་བཟུང་སྟེ་ཟབ་གསལ་ཐུགས་ཀྱི་མེ་ལོང་དྭངས་ཤིང་སྒྲིབ་པ་མེད་པ་ལ་ལུང་དང་རྟོགས་པའི་ཡོན་ཏན་གྱི་གཟུགས་བརྙན་ཇེ་གསལ་དུ་མངོན་ནས།
ཉིན་རེ་ལ་དཔེ་ལྡེབ་མདའ་ཚད་མ་དྲུག་རེ་ཐུགས་འཛིན་གནང་ཡང་དཀའ་ཚེགས་མེད་པར་མངོན་དུ་གྱུར། གང་གི་ཚེ་དཔལ་ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པའི་འགྲེལ་བཤད་སྐོར་དང་མངོན་པར་རྟོགས་པའི་རྣམ་བཤད་གནད་ཀྱི་ཟླ་ཟེར།
འབུམ་གྱི་བསྡུས་དོན་རྣམས་ཐུགས་འཛིན་གནང༌། ཉིན་མཚན་བར་མེད་དུ་ཆོས་སྤྱོད་བཅུའི་བྱ་བས་དུས་འདའ་བར་མཛད་པས།
རྩ་བའི་བླ་མ་རྣམས་ཐུགས་དགྱེས་རབས་ཀྱི་རྩེར་སོན་པའི་སྐབས་ཤིག་ན། མཁན་ཆེན་ཐམས་ཅད་མཁྱེན་པ་བྱམས་པ་ཀུན་དགའ་བསྟན་པའི་རྒྱལ་མཚན་གྱིས་དགོངས་པ་རང་གྲོལ་གྱི་ངང་ནས་སྐུ་མདུན་གདན་དྲངས་ཏེ།
ལྷག་པའི་ལྷ་འཇམ་དབྱངས་དམར་སེར་དང༌། དབྱངས་ཅན་དཀར་མོའི་རྗེས་སུ་གནང་བ་སྩལ་ནས། རྒྱས་འགྱུར་གྱི་རིགས་སད་པའི་དབོན་པོ་མཆོག་འདི། ང་བླ་མའི་རིགས་རུས་དབོན་པོ་ཡིན་ཟེར་ནས་མཆོད་ཆ་ཕྱག་རྫས་ཚགས་རྩ་བྱེད་ཤེས་ཙམ་དང་མི་འདྲ་བ།
དད་པ། བརྩོན་འགྲུས། ཤེས་རབ་གསུམ་གཅིག་གིས་

གཅིག་ལ་འགྲན་ཚད་པ་ལྟ་བུ་ཞིག་བྱུང་འདུག །སྔ་མར་གཞུང་ཆེན་དང་འགྲེལ་པ་མང་པོ་ལ་ཐུགས་འཛིན་གནང་ནས་ཚིག་དོན་སོ་སོར་ཡང་དག་པར་རིག་པའི་སྤོབས་པ་ཅན་དུ་སོང་ཞིང༌། ད་དུང་ཡང་མདོ་སྔགས་གཞུང་ལུགས་ཀུན་ལ་ལེགས་པར་སྤྱངས་ཤིང་ལེགས་པར་སློབ་དགོས་པས།
མཁས་དབང་འཇིགས་མེད་དཔལ་ལྡན་ཁྱེད་ཀྱིས་མཐུན་འགྱུར་གང་ལེགས་མཛོད། གཞན་ཡང་ཕྱོགས་སུ་མ་ལྷུང་བའི་དགེ་བའི་གཤེས་གཉེན་མཚན་ཉིད་དང་ལྡན་པ་རྣམས་ཀྱི་ཞལ་ལུང་གསན་ནས་རྒྱལ་བསྟན་ཡོངས་རྫོགས་འཛིན་པའི་འོས་དང་རེ་བ་ཆེ།
དང་པོ་རང་གིས་ཉམས་ལེན་གྱི་མཐིལ་དུ་བཞག་ནས་མྱོང་བ་ཐོན་པ་དང༌། དེ་ནས་འཆད་རྩོད་རྩོམ་གསུམ་གྱིས་སྤེལ་བ་རྣམས་གཅིག་གིས་གཅིག་གོ་མ་བཀག་པ་མདོར་ན་བསྟན་པ་འདི་ལ་ཅི་ཕན་ཁོ་ན་གལ་ཆེའོ་གསུངས་ཤིང༌།
སྐུ་གསུང་ཐུགས་རྟེན་གྱི་སྣ་དྲངས་པའི་ན་བཟའ་ཉེར་སྤྱད་སྤུས་ལེགས་མང་དུ་སྩལ། ཐུགས་ཀྱི་སྲས་གཅིག་པུར་བཟུང༌།
མཁན་ཆེན་འདི་ནི་མཁས་པའི་རྣམ་དཔྱོད། གྲུབ་པའི་ཉམས་རྟོགས་གང་གི་ཐད་ནས་ཡོན་ཏན་ཐམས་ཅད་གྲུ་བཞི་ལམ་མེ་དོད་པ་ཡིན་ནོ་ཅེས་རྗེ་འཇམ་དབྱངས་མཁྱེན་བརྩེས་གསུངས་སོ། །དེ་ལྟར་བཀའ་དོན་རྗེས་སུ་སྒྲུབ་པའི་སླད་དུ་རང་གི་ལུས་སྲོག་ལོངས་སྤྱོད་ཐམས་ཅད་ཕོངས་མེད་དུ་གཏོང་བའི་རྡོ་རྗེའི་གཡར་དམ་བརྟན་པོ་དེ་དུས་ནས་བཅས་སོ།
།དོན་དེ་དག་ལ་འདི་སྐད་ཅེས་སྨྲའོ། །སེང་གེ་དཀར་མོའི་ཕྲུ་གུ་དེ།
།རང་གི་ངང་གིས་རྩལ་རྫོགས་ཀྱང༌། །སེང་ཆེན་སྟོབས་དང་ལྡན་པ་འགས། །ཉམས་རྩལ་ཆེ་བའི་ཚུལ་ལ་སློབ། །འཁོར་ལོས་

སྒྱུར་བའི་རྒྱལ་པོ་རྣམས། །རང་སྲས་མཚན་གྱིས་སྒེག་པ་དེ། །རང་གི་གོ་འཕང་བཞག་པ་ཡི། །ཉེར་བསྡོགས་ཆུང་ངུའི་དུས་ནས་བརྩམས། །ཤར་རིའི་ཕྲག་ནས་ཟླ་ཟེར་ངོམ། །ཆུ་ཡི་ནང་ནས་འདབ་རྒྱ་གྲོལ། །རིགས་ཀྱི་དབུ་ལ་རིགས་བདག་མཛེས།
།སྙིང་གི་དབུས་ནས་སྙིང་པོ་བརྡོལ། །འཕགས་པས་འཕགས་མིན་བརྫུ་བག་སྟོན། །ཡོད་ཀྱང་མེད་པའི་ཚུལ་ལྟར་སྣང༌། །སོ་སྐྱེས་མཆོག་གི་སྐུ་སོབ་བསྟན། །གཞན་དཔལ་རང་ལ་སྦྱར་ཤིང་ངོམ།
།བརྫུན་སྣང་མཁའ་ལ་སྤྲིན་ལྟར་དེངས། །བདེན་དོན་དེ་ཉིད་མངོན་སུམ་རིག །དབང་བཞིའི་རྟོགས་པ་ཆིག་རྫོགས་སྐྱེས། །འདི་ལས་དོན་བརྒྱུད་གཞན་ཅི་ཞིག །རྡོ་རྗེ་འཛིན་པའི་རྒྱལ་པོ་དེས།
།རྡོ་རྗེ་ཐེག་པའི་བདག་པོའི་དབང༌། །རྡོ་རྗེའི་བུ་ལ་བསྐུར་བ་དེས། །རྡོ་རྗེའི་ས་ལམ་ཆིག་ཆོད་འགྱུར། །གཞན་ཡང་སྔར་ཐོས་བསམ་མཛད་པ་རྣམས་ལ་ཡང་ཡང་འདྲིས་གོམས་གནང་ཞིང༌། སྒྲ་ཀ་ལཱ་པའི་རི་མོའང་འདྲི་བར་མཛད་དོ།
།དགུང་གྲངས་བཅོ་ལྔ་པའི་སྐབས་སུ། མཁན་ཆེན་ཐམས་ཅད་མཁྱེན་པ་དེ་ཉིད་ཀྱིས་མདོ་རྒྱུད་ཐམས་ཅད་ཀྱི་སྒྲོན་མེ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཟབ་ཁྲིད། བླ་མ་རྡོ་རྗེ་འཆང་རྗེ་བཙུན་ཀུན་དགའ་བཟང་པོའི་ཕྱག་བཞེས་ལྟར་ཟླ་བ་དྲུག་གི་བར་དུ་གནང་བའི་ཚེ་ཉིན་རེ་བཞིན་ཐུན་གསུམ་རེ་བཅད་དེ་དམིགས་ཁྲིད་རྣམས་རྒྱུད་ལ་སྦྱར་ནས་ཐུགས་དང་འདྲེས་ངེས་མཛད་པས།
 སྔོན་འགྲོ་སྣང་བ་གསུམ་གྱི་སྐབས་སུ་མ་དག་པའི་སྣང་བ་ཉམས་ཀྱི་སྣང་བས་སྦྱོང་ཞིང༌།
དེ་དག་པའི་སྣང་བ་བསྒྱུར་ན་ཚེགས་མེད་པའི་དོན་ལ་

ངེས་པར་རྙེད་པས། རྡོ་རྗེ་ཐེག་པའི་ལམ་གྱི་རྐང་རྩ་བརྟན་པོ་ཚུགས་ཤིང༌། ཤིང་རྟ་ཆེན་པོ་གཉིས་ཀྱི་ངེས་དོན་གྱི་གནས་ལུགས་གཏན་ལ་དབབ་ཚུལ་སོ་སོར་ཕྱེས་ནས་གནད་ཀྱི་དོན་གཅིག་ཏུ་བབས་པ་ལ་ཐུགས་གཞོལ་བས་བསྟན་པ་ཐམས་ཅད་འགལ་མེད་དུ་རྟོགས།
དེ་ཙམ་ན་དབུ་སེམས་བརྒྱུད་པའི་ཁྱད་པར་གཉིས་དང༌། གཉིས་འདུས་ཀྱི་ཆོ་ག་ལས་ཐུགས་བསྐྱེད་ཀྱི་གོ་ཆ་བཞེས་ཤིང༌། ཐེག་པ་མཆོག་གི་བློ་གྲོས་གཞན་ཕན་ཆོས་ཀྱི་ཉི་མ་མཚན་དུ་གསོལ།
རྒྱལ་སྲས་དཔའ་བོ་ཕྱིར་མི་ལྡོག་པའི་བརྟུལ་ཞུགས་འཆང༌། བསགས་སྦྱོང་སྤེལ་གསུམ་སྔོན་དུ་འགྲོ་བས་ཉིན་རེ་བཞིན་དུ་ཐུགས་བསྐྱེད་ཡང་ཡང་གསལ་འདེབས་གནང་ནས་དུས་དང་གནས་སྐབས་ཀུན་ཏུ་བློ་སྦྱོང་ལེགས་བཤད་ཀུན་བཏུས།
བློ་སྦྱོང་སྙན་བརྒྱུད་ཆེན་མོ་དག་གི་དགོངས་དོན་དང༌། ཉམས་ཀྱི་སྣང་བའི་སྐབས་སུ་བྱུང་བའི་ཉམས་ཁྲིད་གཉིས་ཆིག་དྲིལ་གྱི་ཚུལ་དུ་ཉམས་ལེན་གྱི་གཞི་དང་རྩ་བར་མཛད།
གཞན་རྣམས་ལའང་དེ་ལྟར་གདམས་ཤིང་རྗེས་སུ་བསྟན། དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་ཞུགས་ནས་དབང་བཞི་རྫོགས་པར་ནོས་ཏེ་གཞི་ཡི་སྐུ་བཞི་ལ་ལམ་གྱི་སྐུ་བཞིས་གསོས་བཏབ་ནས་འབྲས་བུ་སྐུ་བཞི་མངོན་དུ་འགྱུར་པའི་རྟེན་འབྲེལ་གྱི་གནད་གསང་ཕྱིན་ཅི་མ་ལོག་པར་གཟིགས།
དེའི་སྟོབས་བསྐྱེད་པའི་ཕྱིར་གཞི་ལམ་འབྲས་བུ་གསུམ་དབྱེར་མེད་པ་རིག་ཐོག་ཏུ་རང་ངོ་སྤྲོད་པའི་ལྟ་བ་ལ་ཕུག་ཐག་ཆོད།
དེའི་རྩལ་རྫོགས་པའི་ཕྱིར་འཁྲུལ་སྣང་ལྷ་སྣང་དུ་སྦྱོང༌། ལྷ་སྣང་ཡེ་ཤེས་སུ་སྦྱོང་བའི་ལམ་གྱི་ཆེ་བ་ཐམས་ཅད་མྱོང་ཐོག་ནས་འདོན་

པས། ཕྱི་སྣོད་བཅུད། ནང་རང་ལུས། གསང་བ་རང་སེམས་རྣམས་བདེ་ཆེན་གྱི་རོལ་པ་གཅིག་ཏུ་སྨིན་པའི་ཉམས་རྟོགས་ཀྱི་རྩེར་སོན། དེ་དག་གི་བར་སྐབས་སུ་ལུགས་དེ་ལ་དགོས་པའི་དབང་བྱིན་རླབས། ལུས་སྦྱོང་འཕྲུལ་འཁོར།
ཐུན་མོང་མ་ཡིན་པའི་ཞལ་ཁྲིད། དམ་ཚིག་དང་སྡོམ་པའི་རྣམ་བཤད། ཕྱི་ནང་གི་བསྐྱེད་རིམ་གྱི་རྣམ་བཞག་དང་བཅས་པ་ཐུགས་ལ་ངེས་པར་མཛད་དོ། །ཟབ་མོ་ལུས་ཀྱི་དཀྱིལ་འཁོར་དུ་དབང་ནོས་པ་ནས་བཟུང་སྟེ།
རྒྱུད་སྡེ་ཐམས་ཅད་ཀྱི་སྙིང་པོ་སྟན་ཐོག་གཅིག་ཏུ་ཉམས་སུ་ལེན་པ། ལམ་དབང་དུས་ལས་མི་ཡོལ་བ་ལེན་པ་འདི་ཡིན་པའི་ངེས་ཤེས་ཀྱིས། ལུས་སེམས་ཀྱི་དྲི་མ་བཞི་སྦྱོང་ཞིང༌། ཟུང་འཇུག་སྐུ་བཞིའི་འབྲས་བུ་རང་འཁྲུངས་སུ་འགྱུར་པའི་ཉམས་མྱོང་དང་འབྲེལ་བཞིན།
དབང་བཞིའི་ཆུ་བོ་མི་ནུབ་པ་ལ་བརྩོན་པར་མཛད་དོ། །ཨ་ཧོ་རྡོ་རྗེ་ཐེག་པའི་ཐབས་མཁས་འདིས། །རྡོ་རྗེའི་ལུས་ལ་གནད་དུ་བསྣུན་པ་ན།
།རྡོ་རྗེ་བཞི་ཡི་ཡེ་ཤེས་ཆེན་པོ་དེ། །རྡོ་རྗེའི་བུ་ལ་རང་ཞལ་སྟོན་བཞིན་མཆིས། །ཡེ་ཤེས་མཆོག་གི་ཆེ་སྐད་འདོན་ཙམ་གྱིས། །རྩོལ་བ་མེད་པ་སེམས་རྒྱུད་གྲོལ་ནུས་ན། །ཐམས་ཅད་མཁྱེན་པའི་སྟོན་པ་ཐུགས་རྗེ་ཅན།
།དེ་འདྲ་ཁོ་ནར་མི་མཛད་ཅི་ཞིག་ལགས། །རྗེ་བཙུན་བླ་མ་དམ་པ་གང་གིས་ཀྱང༌། །ལམ་གྱི་ཐུན་བཞི་དབང་བཞིའི་ཆུ་རྒྱུན་སྤེལ། །སྤྲོས་པ་ཕྱོགས་གཅིག་ཙམ་ཡང་མ་ཁེགས་བཞིན།
།སྤྲོས་པ་ཐམས་ཅད་གྲོལ་བའི་ཁ་སྦོབས་ཀྱིས། །སྤྲོས་བཅས་ཐབས་རྣམས་དམན་པར་འཕེན་བྱེད་པའི། །སྤྲོས་བྲལ་དེ་འདྲ་རྗེ་འདིའི་ཞལ་ལ་མེད། །རགས་པ་སྡོམ་བཞི་རྒྱུད་

ལ་མ་མྱོང་བཞིན། །ཕྲ་བ་སྒྲོ་འདོག་སོ་གཉིས་བྲལ་བ་ཡི། །རྒྱུ་འབྲས་ཕྱིན་ཅི་ལོག་པའི་སྐབས་དེ་འདྲ། །རྗེ་འདིའི་ཞལ་ལས་ནམ་ཡང་འབྱེད་མི་མཛད། །རྒྱུ་དང་འབྲས་བུའི་དགོངས་པ་ཕུན་སུམ་ཚོགས། །འཁོར་འདས་དབྱེར་མེད་གནས་ལུགས་མངོན་དུ་གཟིགས།
།ཐུགས་རྗེ་ཆེན་པོའི་ཐབས་ལ་མཁས་གྱུར་པ། །སྐྱབས་མཆོག་འདི་ཡི་ཁྱད་ཆོས་མ་ལགས་སམ། །དཔལ་ཀྱེ་རྡོ་རྗེའི་གཞིའི་བསྙེན་པ་ཁ་སྐོང་དང་བཅས་པ་ཟབ་རྒྱས་དང༌།
དམར་པོ་སྐོར་གསུམ་དང༌། འབྱུང་པོ་འདུལ་བྱེད་དང༌། ངན་སོང་སྦྱོང་རྒྱུད་དང༌། ཚེ་དཔག་མེད་ལ་སོགས་པའི་ལྷག་པའི་ལྷ་མང་པོའི་སྒོམ་བཟླས་ལ་དུས་གྲངས་མཚན་མའི་བསྙེན་པ་ལས་སུ་རུང་བར་མཛད།
བར་སྐབས་ཞིག་ཏུ་རང་གི་ཁུ་བོ་སློབ་དཔོན་ནམ་མཁའ་རྒྱལ་མཚན་ཞེས་པ་དགེ་བའི་བཤེས་གཉེན་ཁྱད་པར་འཕགས་པ་དེ་ཉིད་སྐུ་ཚེའི་འདུ་བྱེད་རྫོགས་པའི་མཆོད་སྤྲིན་དང༌། གཞན་ཡང་བསོད་ནམས་ཀྱི་དགེ་ཚོགས་རླབས་པོ་ཆེ་གདུལ་བྱ་རྣམས་ལ་སྨིན་པའི་ཕྱིར་ཕྱག་རྫས་ཀྱི་དངོས་པོ་ཡོད་རིགས་རྩལ་སྤྲུགས་སུ་མཛད་དེ་གཏོང་བའི་སྒོ་བརྒྱར་འབྱེད།
སྔ་ཕྱི་ཀུན་ཏུ་སེམས་ཅན་ངན་འགྲོའི་སྡུག་བསྔལ་གྱིས་མནར་བ་མང་པོ་ཐུགས་ལམ་དུ་ཤར་བས་བཟོད་དུ་མེད་པའི་ཐུགས་རྗེ་འཁྲུངས་ནས་འཕགས་མཆོག་འཇིག་རྟེན་དབང་ཕྱུག་གི་ཆོ་ག་དང་རྗེས་སུ་འབྲེལ་བའི་སྨྱུང་བར་གནས་པ་ཉིས་བརྒྱ་ལྷག་ཙམ་སྐུ་ཉམས་སུ་བསྟར།
དུས་རྒྱུན་པར་སྡུག་བསྔལ་གྱིས་ཉེན་པའི་སྐྱེ་འགྲོ་འགའ་ཞིག་གཟིགས་པ་ལྟ་ཅི།
སྙན་དབང་དུ་དེངས་པ་ཙམ་གྱིས་མི་བཟོད་པའི་ངང་ཚུལ་བཞེས་ཤིང༌། བར་དོའི་སེམས་ཅན་རྣམས་ལ་དམིགས་པའི་གསུར་

བསྔོ་རྒྱུན་ཆགས་དང༌། གཟུངས་སྔགས་ཁྱད་པར་ཅན་མང་པོ་བཟླ་བར་མཛད་ཅིང༌། བྱེ་བྲག་ཏུ་ཡི་གེ་དྲུག་པ་སྟོང་ཕྲག་རེ་རེ། དྲི་མེད་རྣམ་གཉིས་དང༌། རྣམ་པར་རྒྱལ་མའི་གཟུངས་སྔགས་ཉེར་གཅིག་རེ་ལྗགས་བཟླས་གནང་ནས་བཟང་པོ་སྤྱོད་པའི་སྨོན་ལམ་གྱིས་རྒྱས་འདེབས་ཡང་ཡང་མཛད།
སྐབས་འགའ་ཞིག་སྡིག་པོ་ཆེ་ཁ་ཅིག་ལ་དམིགས་པའི་ལྟུང་བ་བཤགས་པ་དང༌། ཡི་གེ་བརྒྱ་པ་ཡང་ཡང་ལྗགས་བཟླས་མཛད། གསོན་གཤིན་གྱི་དམིགས་ཡུལ་དེ་དག་སྐབས་འགའ་རེར་མིང་ནས་སྨོན་པའང་གནང་ཞིང༌།
དྲུང་དུ་འཁོད་སྐབས་འབྲེལ་ཚད་དོན་ལྡན་གྱི་སྐྱེས་བུ་དམ་པ་འདི་འདྲ་དང་མཇལ་བ་སྐལ་པ་མི་དམན་པ་ཞིག་ཨེ་ཡིན་ནམ་སྙམ་པའང་བྱུང༌།
དུས་རྒྱུན་པར་ཐུགས་དམ་ནར་མ་ནི། ཐུན་གསུམ་ལ་དབང་བཞི་ལེན་པ་དང༌། ལམ་ཟབ་མོ་བླ་མའི་རྣལ་འབྱོར་ཕྱི་ནང་གཉིས་དང༌། གསང་བ་རྣལ་འབྱོར་དབང་ཕྱུག་གི་རྣལ་འབྱོར་སྲུང་བ་དང་བཅས་པའི་སྟེང་དུ་ཡང་གསང་མཐུ་སྟོབས་མགོན་པོའི་གཞི་ལམ་འབྲས་གསུམ་ཆིག་དྲིལ་གྱི་རྣལ་འབྱོར་རྫོགས་རིམ་དང་བཅས་པ་དང༌།
དཔའ་མོ་མཁའ་སྤྱོད་དགའ་མའི་རྣལ་འབྱོར་རིམ་པ་གཉིས་དང་བཅས་པ་ལ། དཔལ་ལྡན་ས་སྐྱ་པའི་ཆག་མེད་རྣམ་བཞི་གྲགས་པ་ལྟར་ཉམས་བཞེས་ཀྱི་མཐིལ་དུ་གནང་ཞིང༌།
མཆོག་གི་དངོས་གྲུབ་བརྙེས་པ་འཇམ་དཔལ་བསྟན་འཛིན་ལས་མགོན་པོའི་དབང་ཁྲིད་གསན་ལུགས་ངོ་མཚར་ཅན་མཛད་ནས། ཕྲིན་ལས་ཀྱི་ལྷ་རྡོ་རྗེ་ནག་པོ་ཆེན་པོའི་སྲུང་འཁོར་རྡོ་རྗེའི་བྲག་རྫོང་མ་ལ་གང་ལ་གང་དགོས་ཀྱི་དམིགས་པའི་འཁྲུལ་འཁོར་བསྒྱུར་བས་ཕྲིན་ལས་རྣམ་

བཞི་རང་དབང་འབྱོར་པ་དང༌། ནང་རྩ་གསུམ་འཁོར་ལོ་ལྔ་ལ་ལྷན་སྐྱེས་ཀྱི་མགོན་པོ་ལྕམ་དྲལ་བཞུགས་པར་ངོ་ཤེས་རྩལ་རྫོགས་ཀྱི་འཕྲུལ་ཐབས་བསྟེན་པས། གསང་བ་གདོད་མའི་མགོན་པོའི་རྒྱལ་ཐབས་ཟིན་པའི་ཉམས་བཞེས་ལ་བྱིན་རླབས་ཀྱི་བཀའ་བབས་ཐུན་མོང་མ་ཡིན་པ་བཞུགས་ཤིང༌།
དེ་གསན་ཡུལ་གྱི་བླ་མ་ལའང་བསྔགས་པར་བརྗོད་པ་འདི་ལྟར་གནང༌། རྡོ་རྗེ་རྣལ་འབྱོར་མ་ཡིས་རྗེས་སུ་བཟུང༌། །རྒྱུད་གསུམ་དམ་ཅན་རྒྱ་མཚོ་བྲན་དུ་འཁོལ།
།སྙན་བརྒྱུད་བསྟན་པའི་མངའ་བདག་རྡོ་མཁར་བ། །འཇམ་དཔལ་བསྟན་འཛིན་བཟང་པོ་སྙིང་ནས་དྲན། །ཞེས་གསུངས་ཤིང་སངས་རྒྱས་དངོས་ཀྱི་འདུ་ཤེས་མཛད་ཅིང༌། གསུང་འཕྲོས་སུ་རྗེ་དེ་ཉིད་ཀྱི་རྗེས་གནང་སྐབས་སུ་བཟླས་ལུང་འབྲུ་ནག་བར་སྣང་ལ་ཆགས་པའང་དད་ལྡན་འགའ་ཞིག་གིས་དབང་པོའི་མངོན་སུམ་མོ་གསུངས་པ་དང༌།
དེ་སོགས་ངོ་མཚར་བའི་གཏམ་མང་དུ་ཡོད་དོ་གསུངས་པ་ཙམ་ལས་ཧ་ཅང་གསལ་པོ་ཡང་མི་གསུངས།
ཁོ་བོ་ཅག་ལའང་དེའི་ཐུགས་རྗེའི་འོད་ཟེར་གྱིས་ཁྱབ་ལུགས་གཞན་དང་མི་འདྲ་བ་ཡོད་པར་རློམ་མོ་ཞེས་བརྡ་ཙམ་གསུངས། གཞན་ཡང་ཕྲིན་ལས་ཀྱི་ལྷ་མོ་སྒྲོལ་མ་དཀར་དམར་གྱི་ཉམས་བཞེས་དང༌།
དེའི་བྱིན་རླབས་ཀྱི་མཚན་མ་མཆོག་ཏུ་བརྙེས་ཤིང༌། ཕྱིས་སུ་པདྨ་འོད་གསལ་མདོ་སྔགས་གླིང་པའི་ཟབ་ཆོས་འཕགས་མའི་སྙིང་ཐིག་གི་ཆོས་བདག་ལུང་བསྟན། དེ་དག་གི་སྐོར་ཕྱོགས་ཙམ་བརྡ་ཙམ་ལས་ཞིབ་ཏུ་བརྗོད་པའི་རྔོ་མ་ཐོགས་ཏེ།
རྗེ་འདི་ཉིད་རང་གི་ཡོན་ཏན་ཐམས་ཅད་སྦེད་ཅིང་གསང་བ་ཁོ་ནར་མཛད་པའི་ཕྱིར་རོ། །དོན་དེ་དག་ལས་འདི་སྐད་ཅེས་སྨྲའོ། །རང་བཞིན་

ལྷུན་གྲུབ་རྡོ་རྗེ་ཟ་མ་ཏོག །ཟག་མེད་ཡོན་ཏན་ཕུང་པོས་ཡོངས་སུ་གཏམས། །རྐྱེན་གྱིས་ཉམས་རྒུད་མེད་པའི་ངང་ཚུལ་ལ། །འདི་མཐའ་འདི་ཙམ་ཞེས་པའི་སྨྲ་བ་དེ། །བློ་ཆུང་བྱིས་པར་མཚར་བསྐྱེད་ཁོ་ནར་ཟད།
།འོན་ཀྱང་གནས་སྣང་མཐུན་དང་མི་མཐུན་པས། །ཐུན་མོང་ཐུན་མིན་ཁྱད་པར་བྱུང་བ་ལ། །སྐབས་དོན་སོ་སོར་བརྗོད་པ་དོན་མེད་མིན། །ཡོན་ཏན་ཀུན་འབྱུང་རིགས་ཁམས་དགེ་བའི་ཞིང༌། །སྟོབས་ལྔས་ཡོངས་སྦྱོང་ལས་སུ་རུང་བ་ལ།
།སྡོམ་གསུམ་ཆོས་ཀྱི་ས་བོན་རྨ་མེད་སྦྲུམ། །འཇུག་ལྡོག་ཚུལ་བཞིན་སྤྱོད་པའི་ཆུ་ལུད་བྲན། །གནས་བརྟན་འདུལ་བ་འཛིན་པའི་མྱུ་གུ་བརྡོལ། །རྒྱལ་སྲས་སེམས་དཔའ་ཆེན་པོ་སྡོང་བུའི་བསྲིང༌།
།གསང་ཆེན་རིག་པ་འཛིན་པའི་སྙེ་མར་སྨིན། །ས་གསུམ་ཉེར་འཚོའི་དཔལ་གྱི་གོ་སྐབས་ཡང༌། །དགུང་གྲངས་ཉེར་གསུམ་པའི་དུས་སུ་ཨེ་ཝཾ་ཆོས་ལྡན་གྱི་གཙུག་ལག་ཁང་དུ་དགེ་འདུན་འདུས་པ་རྒྱ་མཚོའི་དབུས་སུ་ཚོགས་ཀྱི་རྡོ་རྗེ་སློབ་དཔོན་མངའ་གསོལ།
དེ་ནས་བཟུང་སྟེ་ལོ་གྲངས་ལྔ་ཡི་བར་དུ། རྗེ་རྡོ་རྗེ་འཆང་ཡབ་སྲས་ཀྱི་བཅའ་ཁྲིམས་གཏན་ཚིགས་ཇི་ལྟར་བཞག་པ་ལྟར་དུ། སྒྲིག་ལམ་ཀུན་སྤྱོད།
ངག་འདོན་ཆོས་བརྗོད། རྒྱུད་སྡེའི་ཕྱག་ལེན། ཕྲ་རགས་ཐམས་ཅད་ཚུལ་བཞིན་དུ་སྦྱོད་པའི་ལམ་སྲོལ་བཟང་པོའི་སྐབས་ཕྱེད་བར་མཛད། ཚུལ་མིན་སྤྱོད་པ་རྣམས་ཀྱི་བག་མེད་ཀྱི་སྒོ་གླེག་ཤིན་ཏུ་སྡོམ་སྡེ།
དད་ལྡན་དྭང་བ་འདྲེན་པའི་མིག་རྒྱན་དུ་འགྱུར་ངེས་པར་མཛད། བློ་གསལ་དོན་གཉེར་ཅན་གཞིར་གནས་དང་གློ་བུར་ལྷག་པ་དག་ལ་མདོ་སྔགས་ཀྱི་གཞུང་དང༌། རིག་གནས་ཡན་ལག་དང་

བཅས་པ་གང་ལ་གང་དགོས་ཀྱི་ཞལ་ཁྲིད་གནང༌། རིགས་ཀྱི་བདག་པོ་ཐར་རྩེ་རྡོ་རྗེ་འཆང་གིས་གཞི་གསུམ་གྱི་ཕྱག་བཞེས་གསར་འཛུག་དང༌། དབྱར་ཆོས་སྔར་རྡོ་རྗེ་འཆང་ཡབ་སྲས་ཀྱི་སྐུ་དུས་རྒྱ་ཆེན་ཡོད་ནའང༌།
བར་སྐབས་ཉམས་ཆག་གྱུར་པ་ལ། བསྟན་པའི་མེ་རོ་གསོ་བའི་ཐུགས་བཞེད་ཕྱག་ལེན་སྨིན་གྲོལ་གྱི་བཀའ་སྲོལ་མ་ནུབ་པ་ཐམས་ཅད་རིམ་པར་གནང་བའི་མཐུན་འགྱུར་ཕུལ་དུ་བྱུང་བ་བསྒྲུབས་ཏེ་རབ་ཏུ་དགྱེས་པར་མཛད།
ལོ་བསྟར་དགེ་སློང་བརྒྱ་ཕྲག་མང་པོའི་ལས་ཀྱི་སློབ་དཔོན་མཛད་དེ་རྗེ་བཙུན་ངོར་པ་ཆེན་པོའི་ཕྱག་རྒྱུན་དྲི་མ་མེད་པར་སྐྱོང་ཞིང་སྟོན་འཁོར་ཕུན་སུམ་ཚོགས་པ་དེ་དག་གི་གནས་སྐབས་ལ་ཆོས་དང་སྲིད་ཀྱི་ལེགས་ཚོགས་ཕུན་སུམ་ཚོགས་པ་དེ་ལྟ་བུ་ནི་ཕྱིས་སུ་མ་བྱུང་བ་གསལ་ལོ།
།དགུང་གྲང་ཉེར་བདུན་པའི་སྐབས་སུ། གཙུག་གི་ནོར་བུ་མཁན་ཆེན་རིན་པོ་ཆེའི་མདུན་དུ་གདན་དྲངས་ནས། ཞལ་གྱི་དཀྱིལ་འཁོར་མཛུམ་པའི་མདངས་ཕྱུངས་ཤིང༌།
ཐུགས་དགྱེས་པ་ཆེན་པོའི་ཉམས་དང་ལྡན་པས་རིགས་ཀྱི་བུ་ཁྱོད་ཀྱིས་ད་ནི་བསྟན་པའི་བྱ་བ་བྱེད་པའི་དུས་ལ་བབ་བོ། །དེའང་རྒྱལ་བསྟན་སྤྱི་དང་བྱེ་བྲག་ལོ་ཆེན་བཞི་ལས་བརྒྱུད་དེ་འོངས་པའི་དབང་རྒྱུད་མན་ངག་གི་ཆུ་ཀླུང་མཐའ་དག་འཇམ་དབྱངས་བདུན་དང་ངོར་ཆེན་ཐུགས་རྗེ་ཆེན་པོའི་ཐུགས་མཚོར་གཅིག་ཏུ་བསྐྱིལ་བ་དང༌།
ཡང་སྙིང་གྲུབ་ཆེན་བིརྺ་པས། རང་རེའི་ཕ་རྒན་རྗེ་ས་སྐྱ་པ་ལ་སྒོ་སྐྱེལ་མཛད་པའི་ཟབ་ཆོས་གསེར་ཞུན་དང་མ་ལྟ་བུ་དང་བཅས་པའི་བདག་པོ་ཁྱོད་འོས་སོ།
།ཁྱོད་ཀྱིས་འཛིན་སྐྱོང་སྤེལ་གསུམ་གཡེལ་བ་མེད་པར་གྱིས་ཤིག །ངེད་ཀྱིས་དབང་བརྒྱ་ནོར་བུའི་

ཕྲེང་མཛེས་ཞེས་བྱ་བ་རྒྱུད་སྡེ་བཞི་ཡི་བཀའ་མ་ཆད་པ་རྣམས་ཕྱོགས་གཅིག་ཏུ་བསྡེབས་པའི་དཀར་ཆག་བཀོད་ཡོད་ཅིང༌། དེ་ལ་རང་གིས་འབད་རྩོལ་གྱིས་མཐར་དབྱུང་ཐུབ་པ་ཞིག་བྱུང་ན་བསམ་བརྒྱ་དྲན་གཅིག་དེ་ཁོ་ན་ཡིན་མོད།
དོན་ཐོག་སྨིན་པ་ཞིག་ལ། བདུད་རིགས་ཀྱིས་བར་དུ་གཅོད་པས་དཀའ་བའི་གནས་སུ་གྱུར། དེས་ན་ཁོ་བོའི་བློ་ཡི་གཏད་ར་ཁྱོད་ལ་བཅའ་བ་ཡིན་པས། དེ་དག་ལ་གསལ་བྱེད་ཆོག་སྒྲིག་འཆད་སྦེལ་སོགས་གང་ཐད་ནས་བསམ་དོན་མཐར་ཕྱིན་པ་གལ་ཆེ་ལན་དགུ་བརྗོད་པ་ལགས།
དེ་ལ་མི་ཤེས་པ་དང་མི་འགྲུབ་པ་ཡོད་མི་འགྲོ། །ཐོག་མར་རྡོ་རྗེ་འཇིགས་བྱེད་ལྷ་ཞེ་དགུ་མའི་དཀྱིལ་ཆོག་ལ་ཆོག་ཁྲིགས་འདི་དང་འདི་ལྟ་བུ་གྱིས་ཤིག་ཅེས་བསླབ་སྟོན་དང༌།
ཡང་སངས་རྒྱས་ཀྱི་བསྟན་པ་འཛིན་སྨྲ་བ་དེ་ནི། མི་དཔུང་གྲ་སྡེབ། སྟོབས་དང་གཟི་བརྗིད། ཐོབ་དང་དབང་ཐང༌། འཁོར་དང་ལོངས་སྤྱོད་ཅི་རྔམས་ཅི་ཆེ་བྱས་པས་འཛིན་མི་ནུས་ཏེ།
སངས་རྒྱས་ཀྱིས་གསུངས་ཤིང༌། སྡུད་པ་པོས་བསྡུས་པ་ལ། རྒྱ་གར་པཎ་གྲུབ་དམ་པ་རྣམས་ཀྱིས་བཤད་སྒྲུབ་མཛད་དེ། བླ་མ་བརྒྱུད་པ་གསེར་རི་ཚར་དུ་དངར་བ་ལྟ་བུ་ལས་འོངས་པའི་ཟབ་རྒྱས་གསང་བ་མཆོག་གི་ཆོས་ཚུལ་རྒྱ་མཚོའི་གཞི་དང་སྙིང་པོ་ཡང་སྙིང་དང་བཅས་པའི་བཀའ་བབས་བདུད་རྩིའི་ཕུང་པོ་དང་འདྲ་བ་དེ་དག
།ཉམས་པ་སོར་ཆུད་ཅིང༌། མ་ཉམས་པར་རྒྱུན་མི་འཆད་པའི་ཐབས་ཚུལ་ལ།
དཀའ་བ་ཁྱད་བསད་དང༌། ངལ་བ་དྭང་ལེན་གྱི་འབད་རྩོལ་བརྒྱ་ཕྲག་མང་པོས་བརྩོན་པར་བྱ་བ་ཡིན་པས། ཁྱོད་ཀྱིས་ཅི་ནས་ཀྱང་དེ་བཞིན་དུ་རྗེས་སུ་བསྒྲུབ་པར་གྱིས་ཤིག །ང་རང་

གནས་ལུས་འདི་ཕྱི་གང་ལྟར་གྱུར་ཀྱང་དེ་ཁོ་ནའི་དོན་དུ་ནན་ཏན་སྙིང་པོར་བགྱིད་ན་རྗེས་སུ་ཡི་རང་ངོ༌། །བླ་མ་བརྒྱུད་པ་དང་བཅས་པ་རྣམས་ཀྱིས་ཐུགས་ཀྱིས་འཛིན་ཅིང་བྱིན་གྱིས་བརླབ་བོ། །ང་ཡང་སྒྱུ་ལུས་འདི་ནང་ཇི་ཙམ་སྡོད་མི་ཤེས་སོ་གསུངས་སོ།
།དེ་ལྟ་བུའི་བཀའ་མཆིད་ལྷུག་པར་སྩོལ་བའི་མོད་ལ། དགའ་སྐྱོ་འདྲེས་མ་བརྗོད་མི་ཤེས་པའི་ངང་ནས་ཐལ་མོ་ཡང་ཡང་སྦྱར་ཏེ་ཅུང་ཞིག་འཁོད་པར་གྱུར་ཅིང༌།
སྐབས་ཤིག་ན་དབུགས་དབྱུང་སྟེ་འདི་སྐད་ཅེས་གསོལ་ཏོ། །རྡོ་རྗེའི་གསུང་གིས་གནང་བ་དེ་ལྟ་བུ་ཐོབ་ཕྱིན་ཆད། བག་མེད་ཀྱི་དབང་དུ་མི་བཏང་ཞིང༌། རང་གི་ཤེས་རིག་འབྱོར་ཚོགས་གང་ཡོད་རྩལ་སྦྲུགས་སུ་བགྱིད་དོ།
།ཅེས་ཞུས་པས་ཡང་འདི་ལྟར་གདམས་པར་མཛད་དེ། རྗེ་བླ་མ་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོའི་ཞབས་པད་དུ་ཉེ་བར་བསྙེན་ན་ལེགས་ཚོགས་ཐམས་ཅད་གོང་འཕེལ་དུ་འགྱུར་བས།
དེ་ལྟར་ཐུགས་ལ་འཇོག་པ་གལ་ཆེའོ། །ཞེས་གསུངས་པའི་མོད་ལ། དགའ་བདེ་མྱོང་དུ་ཡོད་ལ་སྨྲ་རུ་མི་གཏུབ་པའི་ངང་ལ་འབྱམས་ཤིང༌། དེ་བཞིན་དུ་བསྒྲུབ་བོ། །དེ་བཞིན་དུ་བགྱིད་དོ་ཅེས་ཞུས་ཤིང༌།
གཞན་ཡང་བསླབ་བྱ་ཞལ་གདམས་སྙིང་གི་བདུད་རྩི་ལྟ་བུ་མང་པོ་ལྷུག་ལྷུག་གནང་ཞིང་ཐུགས་སྲས་ཀྱི་དྭང་མར་བཟུང་སྟེ་གསང་ཆེན་རྒྱུད་སྡེ་རབ་འབྱམས་ཀྱི་སྨིན་གྲོལ་རྒྱ་མཚོ་དུས་ཀྱི་མཐར་ཡང་མི་ཉམས་པའི་སྲོག་རྩ་མཐུད་ནུས་པའི་བཀའ་ཡི་བསྡུ་བ་པོ་དབང་བསྐུར་ཤིང༌།
གསུང་གི་གསང་བ་རྣམ་པ་ཐམས་ཅད་པས་མངའ་གསོལ་བ་དང༌། ཐུགས་ཡིད་གཅིག་ཏུ་འདྲེས་པའི་བྱིན་རླབས་ཀྱི་ནུས་པས་གཟེངས་བསྟོད་པས།

བསྟན་པ་འདི་ལ་སྔོན་ཆད་མ་བྱུང་བའི་ངོ་མཚར་ཕུལ་དུ་བྱུང་བའི་མཛད་པ་མཆོག་གི་དགའ་སྟོན་ཆེན་པོ་དཀར་ཕྱོགས་པ་ཐམས་ཅད་ཀྱི་སྙིང་གི་བཅུད་དུ་སྦྱིན་པའི་སྒོ་ཡངས་པར་ཕྱེས་སོ། །ཨ་ཧོ་རྒྱལ་བའི་མཛད་པ་བསམ་མི་ཁྱབ།
།རྒྱལ་སྲས་རྣམས་ཀྱི་སྨོན་ལམ་བསམ་མི་ཁྱབ། །བསམ་གྱིས་མི་ཁྱབ་པ་ལ་བསམ་བྱས་པས། །བསམ་པའི་ར་བ་ཤོང་བའི་སྐབས་མ་རྙེད། །སྟོན་འཁོར་དབྱེ་བར་མི་ཕྱེད་ཆོས་ཀྱི་སྐུ། །སྟོན་འཁོར་མཉམ་པར་སྣང་བ་ལོངས་སྤྱོད་རྫོགས།
།སྟོན་འཁོར་མཆོག་ཕལ་སྣང་བ་སྤྲུལ་པའི་སྐུ། །གཅིག་ཉིད་དུ་མའི་ཟློས་གར་རྩེན་འདི་མཚར། །སྲིད་དང་ཞི་བའི་ཁམས་ན་དགེ་ལེགས་ཀུན། །འཛད་མེད་འཇོ་བའི་ནོར་བུའི་ལྗོན་པ་དེ།
།དམ་ཆོས་འཛིན་པའི་སྨོན་ལམ་བཟང་པོ་ལས། །འཁྲུངས་པའི་འཕྲུལ་ཐབས་འདི་ནི་ཡ་མཚན་ཏོ། །འཇམ་དཔལ་གཞོན་ནུའི་ངོ་མཚར་ལས་བླངས་པ། །རྨད་བྱུང་ལོ་འདབ་མང་པོས་ཉེར་མཛེས་པའི། །གཞོན་ནུའི་སྐབས་ཀྱི་ཡལ་འདབ་གཉིས་པ་འདི།
།ས་གསུམ་ཀུན་དགའི་མགོན་དུ་སྲིད་འདིར་དར། །དགུང་གྲངས་ཉེར་བརྒྱད་བཞེས་པའི་དུས་སུ་གཟའ་ཚེས་དགེ་བར་ཨེ་ཝཾ་ཐར་པ་རྩེའི་ཞབས་དྲུང་མངའ་གསོལ་གནང༌། ཁུ་ན་པཎྜི་ཏའི་མདུན་ནས་ཀྱང་གུར་ཞལ་གྱི་ཆོས་སྐོར་རྣམས་གསན།
དེ་ནས་མདོ་སྨད་སྡེ་དགེའི་མངའ་འོག་ཏུ་ཐར་རྩེའི་སྒར་སྐྱོང་གི་བྱོན་བཞུགས་དགོས་པའི་བཀའ་ཕེབས་པ་ལ། རིགས་ཀྱི་བདག་པོའི་བཀའ་ལུང་ནོར་བུའི་ཅོད་པན་སྤྱི་བོར་ལེན་པ་ལས་ཕྲ་མོ་ཙམ་ཞིག་མི་འགལ་བའི་ཆེད་དང༌།
འཇམ་དབྱངས་ངུར་སྨྲིག་གོས་ཅན་མཁྱེན་རྩེའི་

དབང་པོའི་ཞབས་པད་དུ་ཉེ་བར་བསྙེན་པའི་རྟེན་འབྲེལ་འགྲིག་པ་བཅས། དེ་བཞིན་རྗེས་སུ་བསྒྲུབ་པའི་བཀའ་ལན་ཕུལ། ཐུགས་ལ་དགྱེས་ཚོར་བླ་ན་མེད་པ་བྱུང༌། གང་གི་ཚེ་བླ་བྲང་གཞུང་གི་གསང་བའི་མགོན་ཁང་བྱིན་རླབས་ཀྱི་གཟི་བྱིན་དཔལ་དུ་འབར་བ།
མཁའ་འགྲོ་དམ་ཅན་སྤྲིན་ལྟར་འདུ་བ་དེ་ཉིད་དུ་ཞག་བདུན་ཕྲག་གཅིག་གི་རིང༌། མཁའ་འགྲོ་ལྔ་མཉེས་པར་བྱེད་པའི་མཆོད་ཚོགས་དང་བཅས་ཏེ་ཐུགས་དམ་བསྐང་ཞིང་བསྐུལ་བ་ལ་བརྩོན་པར་གནང་ཞིང་དེའི་ཚེ་གསང་བའི་ལུང་བསྟན་ཞིག་བརྙེས་པ་གདོན་མི་ཟ་སྟེ།
ད་ཁམས་ཕྱོགས་སུ་མྱུར་བར་ཕྱིན་ན་ལེགས་པར་འདྲ། རིགས་ཀྱི་བདག་པོའི་ཐུགས་བཞེད་སྐོང་ནུས་པ་དང༌། འཇམ་དབྱངས་བླ་མའི་ཞལ་རས་འཇལ་ཐུབ་པ་དང༌།
ཆོས་མཐུན་གྱི་འདོད་དོན་ལ་གེགས་མེད་པ་ཞིག་འོང་ངམ་སྙམ་ཞེས་པའི་གསུང་ཟུར་ཕྲན་བུ་ཙམ་ཞབས་འབྲིང་ཁ་ཅིག་ལ་གནང་སྐད་ངེས་པར་ཐོས། དེ་ནས་རྩ་བའི་བླ་མ་རྣམས་ཀྱི་ཞབས་ཀྱི་པད་མོ་སྤྱི་བོར་མཆོད་ཅིང༌།
ཐུགས་སྨོན་གནད་དུ་སྨིན་པར་མཛད་ནས་དུས་ཚེས་བཟང་པོ་ཉིན་མདོ་ཁམས་ཤར་གྱི་ཕྱོགས་སུ་ཆིབས་ཀྱི་ཁ་ལོ་སྒྱུར་བར་མཛད་དོ། །བྱང་ལམ་གཞུང་ཞིག་ནས་ད་ལན་འདིར་ཞག་གཅིག་གཉིས་ཚུགས་ཆག་དགོས་གསུངས་པ་ལྟར་བྱས་པས་འགུ་ལོག་ཇག་པ་དཔུང་ཆེ་བ་དང་གདོང་ཐུག་འོང་རྒྱུ་ལས་ངེས་པ་གཟུ་སོང་ངོ་ཞེས་དེ་དུས་ཀྱི་རྒྱུས་ཡོད་དག་གིས་གླེང༌།
དེ་ནས་བྱང་ལམ་བརྒྱུད་དེ་ནང་ཆེན་ཕྱོགས་ཕེབས་སྐབས་སུ།
གྲུབ་པའི་དབང་ཕྱུག་ངག་དབང་ཚོགས་གཉིས་པས། ས་ཕྱོགས་འདིར་འཕགས་པའི་གནས་

བརྟན་ཡན་ལག་འབྱུང་ཡིན་གསུང་མཁན། བླ་མ་བོད་སྐད་མཛད་པ་ཞིག་མངོན་སུམ་བྱོན་བྱུང་བའི་གཟིགས་པ་འོད་གསལ་དག་པའི་སྣང་ངོར་ཤར་ཤིང༌། དེ་ལ་འབྲེལ་བ་ཐོགས་ཚད་ངན་སོང་དང་འཁོར་བའི་འཇིགས་པ་ལས་གྲོལ་ལོ་ཞེས་དྲིལ་བསྒྲགས་པ་ལ།
དུས་སྐབས་དེ་ན་བླ་མ་གཞན་སུ་གཅིག་ཀྱང་མ་བྱོན་རྗེ་འདི་ཁོ་ནར་བྱོན་པའི་སྐབས་སུ་བབས་པ་ན། བྱང་ཆུབ་སེམས་དཔའ་མི་བདག་གི་ཚུལ་ཅན་ནང་ཆེན་ཆོས་རྒྱལ་དམ་པས་གཙུག་ནོར་བཞེས་ཏེ།
བཀུར་སྟི་གྱ་ནོམ་པར་བསྒྲུབས། རྒྱ་ཁབ་དང་འབྲེལ་བའི་ཆོས་སྡེ་དེ་ཉིད་དང༌། དགོན་ཁག་མང་ཞིག་ལ་འདུལ་བའི་གཞི་གསུམ་གྱི་ཕྱག་བཞེས་གསར་འཛུགས་གནང༌། ཕྱོགས་དེའི་སྐྱེ་འགྲོ་ཐམས་ཅད་ལ་ཆོས་ཀྱི་འབྲེལ་པས་ཁྱབ་པར་མཛད་དེ།
སྒ་སྟོད་ཕྱོགས་ཀྱི་ལྟེ་བ་ལྟ་བུ། སྔར་བདག་ཆེན་རྒྱ་གར་བས་དང་པོ་ཉིད་དུ་ཕྱག་འདེབས་གནང་བའི་ཆོས་སྡེ་ཆེན་པོ་སྐྱེ་རྒུ་དོན་གྲུབ་གླིང་དུ་ཕེབས། དེའི་སྔ་ལོ་ལ་སྒྲུབ་བརྩོན་དམ་པ་བྱམས་པ་དར་རྒྱས་ཞེས་མཚན་དུ་འབོད་པ།
རྣལ་འབྱོར་གྱི་མེ་ཕུང་བཟླས་གྲོལ་དུང་གི་དྲི་ཞོན་གྱིས་བསྐུལ་བས་སྒྲིབ་པའི་བུད་ཤིང་ཟད་པའི་ཕྱག་རྗེས་རྡོ་རྗེ་བཙུན་མོའི་འཛུམ་ཞལ་དབང་པོའི་བདུད་རྩི་མངོན་སུམ་མྱོང་བ་གང་དེས།
ཡི་གེའི་ལམ་ནས་རང་གི་ཉེར་གནས་ལ་མདང་སུམ་ངའི་ཉིང་འཁྲུལ་དུ། ང་མང་ཐོས་ཀླུ་སྒྲུབ་རྒྱ་མཚོ་ཡིན་གསུང་མཁན། བླ་མ་པཎ་ཞུ་བཞེས་པ་ཞིག་བྱོན་ནས་འདུ་ཁང་བསམ་འགྲུབ་རྒྱ་མཚོའི་ཕྱོགས་བཞི་ལ་གསེར་གྱི་རྒྱལ་མཚན་ཆེ་ལེགས་བཞི་འཛུགས་སོང༌།
དེའི་ཚེ་

ས་ཕྱོགས་འདི་ཐམས་ཅད་འབུར་ཉག་མཐོ་དམན་མེད་པ་ཐང་ཆེན་བདེ་འབྱམས་ལྟ་བུ་ལ་དཀར་ལྷམ་མེ་བའི་མདངས་དང་ལྡན་པ་ཞིག་རྨིས་སོ། །དེ་གང་ཡིན་རིམ་གྱིས་བརྟག་པར་བྱ་དགོས་སོ་ཞེས་གནང་བ་ལ། དེ་དུས་ཕྱོགས་དེར་བླ་མ་གཞན་པ་བྱོན་ཕེབས་བཞུགས་གསུམ་མ་བྱུང་ཞིང༌།
རྗེ་འདི་ཉིད་ཕེབས་པ་དང་དུས་སྐབས་འགྲིག་པ་བྱུང་བ་ན། རྣལ་འབྱོར་པ་དེ་ཉིད་བུག་སྒོ་འདམ་སྦྱར་བསལ་ནས་ཆོས་བཀའ་འགའ་ཞིག་གསན་པར་མཛད་ཅིང་བསྟན་པ་དཀར་འབྱམས་མཛད་མཁན་ཞིག་འོང་བར་ཐག་བཅད།
དུས་ཕྱིས་ཕྱོགས་དེར་ཀུན་བཏུས་རྣམ་གཉིས་གཙོས་པའི་ཆོས་འཁོར་ཆེན་པོ་ལན་བཞི་ཙམ་བསྐོར་བ་ལ་སྔ་མའི་རྨིས་ལྟས་དང་མཐུན་ནོ་ཅེས་བརྗོད་པའང་བྱུང་ངོ༌།
།ཆོས་སྡེ་དེ་ཉིད་དུ་གཞི་གསུམ་གྱི་ཕྱག་ལེན་གསར་སྤེལ་དང༌། རྒྱལ་བའི་སྲས་ཀྱི་སྤྱོད་པ་ལ་འཇུག་པའི་ཞལ་ཁྲིད་ཟབ་རྒྱས་གནང༌། གྲའུ་དཔོན་ཚང་གི་ཕོ་བྲང་དུ་བཞུགས་སྐབས་ཤིག་ལ། ཁང་པའི་རབ་གསལ་ནང་ནས་ལག་པ་ནག་པོ་ཞིག་རིང་དུ་བརྐྱང་བྱུང་བ་ལ།
དེ་བར་ཆད་རེག་གོ་ཟེར་བའི་སྒྲ་ཞིག་གྲགས་པ་དང་ལྷན་ཅིག་རང་གི་ཐུགས་ལའང་དེ་ལྟར་ཡིན་འདུག་སྙམ་དུ་དགོངས་ནས། ཨོཾ་མ་ཧཱ་ཀཱ་ལ་ཧཱུྃ་ཕཊ།
ཞེས་པའི་གསུང་སྐད་ལན་གཅིག་ཕྱུང་བ་ན་རང་གི་སྐུ་ལས་མེ་ལྕེ་དམར་ལྷབ་འཕྲོས་ཏེ་ལག་པ་དེ་སྐད་ཅིག་གིས་ཚིག་སོང་བ་དང༌། ད་ནི་བར་ཆད་ལས་གྲོལ་ལོ་སྙམ་དུ་ཐུགས་བདེ་འབོལ་ལེ་སོང་ཞིང༌། འོ་ཅག་དངོས་གྲུབ་ཀུན་གྱི་རྩ་བ་བླ་མའི་བཀའ་བསྒྲུབ་པ་ལ་བགེགས་དང་བར་ཆད་ཡོད་ནའང་མི་ཚུགས་པ་འདྲའོ་གསུངས།
དེ་ནས་རིམ་

གྱིས་མདོ་སྨད་འཛིན་མའི་ཐིག་ལེ་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཆོས་སྡེ་ཟུང་འབྲེལ་དུ། ཞབས་ཀྱི་པདྨོ་བཀོད་དེ། རྟེན་གསུམ་རབ་འབྱམས་ལ་མཆོད་འབུལ་རྒྱས་སྤྲོས་དང༌། ལུང་ཟིན་ཆོས་རྒྱལ་ཆེན་པོ་དང་མཇལ་ཕྲད་མཛད།
དགོན་སྡེ་མ་ལག་བདུན་གྱི་དགེ་འདུན་འདུས་པའི་དབུ་ལ་བཞུགས་ཏེ། རྒྱལ་ཟླའི་མཇུག་ཏུ་གཤིན་རྗེའི་གཤེད་ཀྱི་གཏོར་ཟློག་དང༌། ཆོ་འཕྲུལ་ཟླ་བའི་དཀར་ཕྱོགས་ལ་བླ་མེད་རྒྱུད་སྡེ་ཆེན་པོ་བདུན་གྱི་དཀྱིལ་འཁོར་སྒྲུབ་མཆོད་གཏོང་བའི་རྡོ་རྗེ་སློབ་དཔོན་གྱི་གཙོ་བོར་མཛད་ཅིང༌།
རྗེ་བཙུན་གོང་མ་ལྔ་ཡི་གསུང་པོད་ཀྱི་ལྗགས་ལུང་གནང༌། འཇམ་དབྱངས་བླ་མའི་ཞབས་པད་བསྟེན་པ་ལ་ཉིན་གཅིག་གིས་སྔ་ཕྱི་ཡོད་པའི་ཐུགས་འདུན་གཡོས་ཏེ་ས་ཟླའི་དཀར་ཕྱོགས་རྫོགས་པ་གཉིས་པའི་ཚེས་ལ་བཏེག་ནས་སྨད་ཤོད་རྫོང་སར་བཀྲ་ཤིས་ལྷ་རྩེའི་ཆོས་གྲར་ཕེབས།
དེའི་སྔོན་ལ་འཇམ་དབྱངས་བླ་མའི་ཞལ་རས་མཆོག་དམན་སུས་ཀྱང་མཇལ་བའི་སྐལ་བ་མ་ཐོབ་ནས་ཞག་གི་ཕུང་པོ་གསུམ་ཙམ་སོང་ནས།
རྗེ་འདི་ཕེབས་པའི་ཕྱི་ཉིན་ཉིད་དུ་དགོངས་པ་ཆེད་གཏད་ཀྱིས་བཅད་རྒྱ་དཀྲོལ་ཏེ། ཁར་སོར་ངོར་པ་དཔོན་སློབ་འདི་ན་ཕེབས་ཡོད་གྲགས་པས།
དེ་རིང་མཇལ་ཕྲད་དགོས། ཁྱེད་རང་ཕེབས་བསུ་ལ་སོང་ཞིག་ཅེས་ཉེར་གནས་ལ་བཀའ་གནང་ནས་བཏང་བྱུང་བ། དེ་འཕྲལ་ཉིད་དུ་བྱོན་པས། རྗེ་བླ་མ་དབང་ཁང་གི་སྒོ་འགག་ཏུ་སྦྱར་སྤོས་རེང་བུ་མེ་སྦར་བ་མང་ཞིག་ཕྱག་ཏུ་འཛིན་ཏེ་བྱོན་དགྱེས་ཉམས་ཆེན་པོའི་ངང་ནས་ཕྱག་ལ་ཕྱག་ལེན་གནང༌།
དེའི་ཚེ་འཛུམ་ཞལ་ཟླ་ཤེལ་དབང་པོ་ལས་གསུང་སྙན་བདུད་

རྩིའི་ཐིགས་པ་ཐུགས་ཀྱི་ཀུ་མུད་དུ་ལྷུང་བ་ཙམ་གྱིས་སྔོན་མེད་རབ་དགའི་འདབ་རྒྱ་ཕྱོགས་མེད་དུ་གྲོལ་ནས་འཇིག་རྟེན་ལས་འདས་པའི་སེམས་གསར་དུ་རྙེད་པ་དག་ལའང་དེ་ལས་ལྷག་པ་མེད་དམ་སྙམ་པ་བྱུང་ངོ་གསུངས།
དུས་དེ་ཉིད་དུ་སྔར་དག་པའི་སྣང་ངོར་གཟིགས་པའི་བླ་མ་བྱིན་རླབས་ཀྱི་ཟིལ་དང་ལྡན་པ་དེ་ནི་འདི་ཁོ་ན་ལགས་སོ་སྙམ་པའི་ངེས་ཤེས་འཁྲུངས། གཞན་རྐྱེན་གྱིས་གཡེང་བ་གང་གིས་ཀྱང་མི་སྐྱོད་པའི་ཏིང་ངེ་འཛིན་བདེ་བས་རྒྱན་པ་ཞིག་གི་ངང་དུ་གནས་པ་བྱུང་ངོ་གསུངས།
སྔ་ནས་འདྲིས་ཟབ་ཆེ་བའི་ཚུལ་ལྟར་གསུང་ཞལ་འཕྲོས་ལྷུག་པར་གནང་ཞིང༌། དེ་ནས་བཟུང་སྟེ་ལུགས་གཉིས་ཀྱི་བྱ་བ་ཆེ་ཕྲ་ཐམས་ཅད་ལ་ཡབ་སྲས་བཞིན་དུ་བསླབ་སྟོན་མཛད་པ་ཡིན་ཅེས་གསུངས།
ཡར་ཞུ་ཕུལ་རྒྱུ་ནི་སྒྲུབ་ཐབས་རིན་པོ་ཆེ་ཀུན་ལས་བཏུས་པ་གཙོ་བོར་གྱུར་པའི་སྨིན་གྲོལ་རྒྱ་མཚོའི་བཀའ་མ་ཐོབ་པ་ཐམས་ཅད། ཚད་མེད་ཐུགས་རྗེའི་གན་མཛོད་འགྲོ་བ་ལྷ་མི་ཀུན་གྱི་བསོད་ནམས་ཀྱི་བགོ་སྐལ་རྒྱུན་ཆད་མེད་པར་འཇོ་བ་དེ་ལས།
བཀའ་དྲིན་རིན་པོ་ཆེ་ཏོག་གི་བློ་གྲོས་སྤྱི་བོའི་གཙུག་ཏུ་རྩོལ་ཐུབ་པ་ཞིག་མཁྱེན་མཁྱེན། ཞེས་ཡང་ནས་ཡང་དུ་གསོལ་བ་འདེབས་པར་མཛད་པ་ལ།
བསླུ་མེད་གསུང་གི་ཆོས་དུང་དགེ་བའི་ཕྱོགས་སུ་འཁྱིལ་བའི་ཁོང་ནས་དེ་བཞིན་རིམ་གྱིས་འབྱུང་བའི་སྒྲ་དབྱངས་སྙན་པོའི་དོ་ཤལ་སྙན་དབང་རྣམ་པར་མཛེས་པའི་རྒྱན་དུ་གསོལ་ལོ།
།དེ་ཙམ་ན་དབྱར་ཟླ་ར་བའི་ཡར་ཚེས་དགའ་བ་དང་པོ་ལ། ཚེ་དང༌། བློ་གྲོས་དང༌། ཕྲིན་ལས་ཀྱི་ཆུ་གཏེར་རྒྱས་པའི་དཔལ་དུ། ལྷག་པའི་ལྷ་མཆོག་བདུད་རྩིའི་ལང་ཚོ་ཅན་རྣམ་པ་གསུམ་

གྱི་གསང་གསུམ་བྱིན་རླབས་རབ་དཀར་མེ་ཏོག་རྣམ་པར་བཀོད་པས་ཐོག་མར་དགེ་བའི་ལམ་ཡངས་པར་ཕྱེས་སོ། །དེ་ནས་བཟུང་སྟེ་བརྩེ་ཆེན་གདུང་སྐྱོབ་དཀར་པོའི་གྲིབ་མ་སྣུམ་པོ་ལ་གཅིག་ཏུ་ངལ་གསོས་ཤིང༌། བསྡུ་བཞི་ལེགས་བྲིས་ཞལ་ཟས་རོ་བརྒྱ་པ་ལ་ངོམ་པ་མེད་པར་ལོངས་སྤྱོད་བཞིན་པ།
བདག་ལྟ་བུའི་སྐལ་པ་བཟང་པོ་སྙམ་པས་ཐ་མའི་མཛད་པ་མ་བསྟན་གྱི་བར་དུ་གནས་པ་ཡིན་ཅེས་ཡང་ཡང་གསུངས་ཤིང་ཕྱིས་སུའང་སྤྱན་ཆབ་བསིལ་བར་མཛད།
ཟ་ཉལ་མ་གཏོགས་དྲན་རྒྱུ་མེད་པ་བདག་འདྲ་ལ་ཁྱེད་རང་རྣམས་ཞག་རེ་ཟུང་ཆོས་ལ་སྒུག་ལོང་མེད་པ་འདི་འདྲ་ཅིས་དེད་པ་རེད། ངས་ནི་མི་ལོ་བཅུ་བཞིའི་བར་དུ་ཆོས་ལ་སྒུག་སྡོད་བགྱིས་པ་ཡིན་ཅེས་བསྟན་པ་ཁོ་ནར་ཐུགས་དབུས་སུ་བཅངས་པའི་གསུང་མཆིད་མང་པོ་ལྷུག་ལྷུག་གནང་བས།
དེ་དུས་ནི་རྣ་བར་སུན་སྣང་ཤར་ནའང༌། ཕྱིས་བསམ་ཚེ་མཆོག་གི་རྣམ་ཐར་ལ་ངོ་མཚར་བའི་མཆི་མ་ལྷུང་བ་དང༌།
རང་གིས་རང་ལ་ངོ་ཚ་བ་དང་བག་ཞུམ་པ་ལྟར་གྱུར། ཡང་རིགས་ཀྱི་བདག་པོ་གང་དེའི་ཞལ་ནས། དེ་སྔར་གཞུང་ལུགས་མང་པོའི་དོན་ལ་བློ་གྲོས་ཀྱི་སྦྱན་རས་ཡངས་པ་ཤིན་ཏུ་ལེགས་ཤིང༌། ད་དུང་སྔར་མ་གསན་པ་གསན་པ་དང༌།
གསན་པ་དག་ལ་ངེས་པ་གཏིང་ནས་རྙེད་པ་ཞིག་དགོས་སོ་ཞེས་དམ་པའི་ངང་ཚུལ་མ་སྦས་གསལ་བར་སྟོན་པ་དེ་ལྟ་ན། བསླབ་གསུམ་སྡེ་སྣོད་འཛིན་པའི་དགེ་བའི་བཤེས་གཉེན་ཀུན་གྱི་རྩེ་མོ། །བྱང་ཆུབ་ཀྱི་སེམས་གཉིས་དང་རང་རྒྱུད་མི་ཕྱེད་པ་འདྲེས་པའི་རྒྱལ་སྲས་ཕྱིར་མི་ལྡོག་པ་ཐུབ་བསྟན་ཆོས་ཀྱི་གྲགས་པ་

ལ་བསྟེན་དང་ལེགས་སོ་ཞེས་དབུགས་དབྱུང་ཐོབ་པའི་མོད་ལ་འདུན་བའི་མི་བཟོད་པ་གཡོས་ཏེ་བསྟེན་པ་ཡིན་ཅེས་གསུངས་ཤིང༌། མགོན་དེའི་ཞལ་སྔ་ནས་དུས་སྔ་ཕྱི་ཀུན་ཏུ་འདུལ་བ་མདོ་རྩ་བ་དང༌། སོ་སོར་ཐར་པའི་མདོ་དང༌།
མངོན་པ་ཀུན་ལས་བཏུས་དང༌། མངོན་པ་མཛོད་དང༌། དབུ་མ་རྩ་འཇུག་བཞི་གསུམ་དང༌། བྱམས་ཆོས་སྡེ་ལྔ་དང༌། སྤྱོད་པ་ལ་འཇུག་པ་བཅས་གཞུང་གི་སྐོར་གྱི་ཞལ་ཁྲིད་མཐའ་ཆོད་པ་དང༌། བཀའ་གདམས་ཕ་ཆོས་བུ་ཆོས།
བེ་བུམ་སྔོན་པོ། དཔེ་ཆོས་རིན་ཆེན་སྤུངས་པ། བློ་སྦྱོང་སྙན་བརྒྱུད་ཆེན་མོ་དོན་བདུན་མ་སོགས་གདམས་ངག་གི་སྐོར་རྣམས་ཉམས་ཁྲིད་མཛད་ཅིང་ཐུགས་ཉམས་སུ་བཞེས་ཏེ། ཞལ་སློབ་ནང་མ་དག་ལའང༌།
ཐུགས་བརྩེའི་སྙིང་གཏམ་གྱི་ཚུལ་དུ་འདི་ལྟར་གདམས། འོ་ཅག་སྙིང་ནས་དམ་ཆོས་བསྒྲུབ་པའི་གང་ཟག་ཞིག་ཡིན་ཕྱིན་ཆད་བློ་སྦྱོང་གི་གདམས་ངག་རྣམས་དང༌། བློ་ལྡོག་རྣམ་བ་བཞིས་སེམས་རྒྱུད་བརླན་པ་ཞིག་མ་བྱུང་ན།
ཟབ་ཟབ་མང་པོས་གང་ཡང་མི་ཕྱིན་པས་འདི་ལ་ཅི་ནས་ཀྱང་བརྩོན་པར་བྱའོ། །ཆོས་དང་གང་ཟག་གཉིས་འདྲེས་དང་མ་འདྲེས་པའི་ཁྱད་དང༌། བཟང་ངན་གྱི་ཁྱད་རྣམས་འདིས་འབྱེད་པ་ཡིན་ནོ་གསུངས།
སླར་ལྷུན་གྲུབ་སྟེང་དུ་མི་དབང་ཆེན་པོས་བསྐུལ་ཞིང༌། འཇམ་དབྱངས་བླ་མས་བཀའ་ཕེབས་ཏེ་གཞི་གསུམ་གྱི་སྒྲུབ་སྡེ་གསར་འཛུག་གི་ཆེད་དུ་བྱོན། སྔ་ཆོས་ལ་འདུལ་བ་མདོ་རྩ་བ་དང༌། ཕྱི་ཆོས་ལ་མངོན་རྟོགས་རྒྱན་གྱི་གསུང་བཤད་མཛད།
དུས་སྐབས་གཞན་ཞིག་ཏུ་རྣམ་འདྲེན་བླ་མ་རིན་པོ་ཆེ་ཐུབ་བསྟན་ཆོས་ཀྱི་གྲགས་པའང་ཕྱོགས་དེར་ཕེབས་པ་ལས། །

བདེ་བར་གཤེགས་པའི་བཀའ་དྲི་མ་མེད་པ་གངས་ཅན་པའི་སྐད་དུ་འགྱུར་རོ་ཅོག་གི་ལྗགས་ལུང་གསན། ཕྱིས་སུ་འདི་སྐད་གསུངས་ཏེ། ངོ་ཅག་སྐལ་བ་རེ་བཟང༌། རྗེ་བཀའ་དྲིན་ཅན་དེའི་ལྗགས་ལུང་གསལ་ལ་དག་པ་སྐབས་ཕྱེད་པ་གསུངས་པ་ཐམས་ཅད།
དད་བློ་བརྟན་པོས་ཡེངས་མེད་དུ་གསན་པས། དེ་དུས་བསོད་ནམས་བསགས་པ་ཙམ་ནམ་ཡང་འབྱུང་བར་དཀའ་གསུངས། དེ་ནས་འཇམ་དབྱངས་བླ་མའི་ཞབས་པད་རྒྱུན་བསྟེན་དུ་བཞུགས་ནས་ཆོས་བཀའ་གང་གནང་བ་ཐམས་ཅད་གསན་ཅིང༌།
སྔ་ཕྱི་ཀུན་ཏུ་རྡོ་རྗེ་རྣལ་འབྱོར་མའི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ཁོ་ནའང་ལན་གྲངས་བཅུ་གཅིག་ཙམ་ཐོབ་བོ་གསུངས། ཡང་དུས་སྐབས་གཞན་ཞིག་ཏུ་རྗེ་བླ་མའི་བཀའ་སྩལ་གུས་འདུད་ཀྱིས་ཁྲོམ་ཐར་ཕྱོགས་སུ་ཕེབས་ཏེ།
གཞི་གསུམ་ཆོ་ག་གསར་འཛུགས་ཀྱི་ཕྱག་ལེན་མཛད། འདུས་པ་བརྒྱ་ཕྲག་མང་ཙམ་ལ་མདོ་རྒྱུད་ཐམས་ཅད་ཀྱི་སྙིང་པོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་རྒྱབ་རྟེན་དང་བཅས་པ་བཤད་ཚུལ་གཉིས་པའི་ལུགས་ལྟར་ལ་ཕྱག་ལེན་གྱི་ཁྱད་དང་ལྡན་པ་ཟླ་བ་བཞིའི་བར་དུ་གནང་བར་མཛད་ཅིང༌།
དུས་དེར་བུ་སློབ་བརྒྱ་ཕྲག་ཁ་ཡར་གྱིས་དཔལ་དགྱེས་པ་རྡོ་རྗེའི་གཞིའི་བསྙེན་པ་མཐར་ཕྱིན་པའི་དམ་བཅའ་ཕུལ།
དེ་ལྷག་ཐམས་ཅད་ཀྱིས་ལམ་དུས་དབང་བཞི་རྒྱུན་ཆགས་སུ་ལེན་པའི་གཡར་དམ་བརྟན་པོ་བཅས་པ་དེ་དག །ཀུན་མཁྱེན་འཇམ་དབྱངས་བླ་མ་ལ་སྒྲུབ་པའི་མཎྜལ་དམ་པ་དགེས་པའི་མཆོད་སྤྲིན་དུ་ཕུལ་ཤིང༌།
ཟུང་འཇུག་རྡོ་རྗེའི་རྒྱལ་སར་ཕྱམ་གཅིག་ཏུ་བགྲོད་པའི་བདེན་ཚིག་གིས་བྱིན་

གྱིས་བརླབས་པར་མཛད་དོ། །ཡང་ཆོས་རྗེ་ཁུ་དབོན་གཉིས་ཀྱིས་ཞབས་པད་བཀོད་དེ་བྱིན་གྱིས་བརླབས་པའི་ས་ཕྱོགས་འཛིན་རྣམ་རྒྱལ་མགོན་ཁང་དང་འདབ་འབྱོར་པའི་དགོན་གནས་དཔལ་རྫོང་དང༌། ཨོ་རྒྱན་ཞལ་ཚབ་རིག་འཛིན་ཉི་མ་གྲགས་པས་ས་གནད་མེ་བཙའ་བཏབ་པའི་སྟག་མོ་དགོན་གཉིས་ཀར།
རྒྱལ་བཀའ་གངས་ཅན་བརྡ་འགྱུར་ཡོངས་རྫོགས་ལྗགས་ལུང་གནང་ཞིང༌། དེ་སྐབས་བར་ཆད་ཀྱི་རྣམ་པས་སྐུ་ཁམས་རྙོག་ཚུལ་བསྟན་པ་ན།
རྗེ་མཁྱེན་བརྩེའི་དབང་པོ་མངོན་སུམ་བྱོན་ནས་བྱིན་རླབས་གནང་བའི་གཟིགས་སྣང་ཤར་བས་འབྱུང་འཁྲུགས་ཀྱི་བར་ཆད་ལས་གྲོལ་ནས་ཐུགས་བཞེད་མཐར་ཕྱིན་པར་གྱུར་ཏོ། །རྫོང་སར་བཀྲ་ཤིས་ལྷ་རྩེའི་ཆོས་གྲྭ་དེ་ཉིད་དུ།
རྗེ་འཇམ་དབྱངས་བླ་མས་བཀའ་ཕེབས་ཏེ། བླ་མེད་ཀྱི་རྒྱུད་སྡེ་ཆེན་པོ་བདུན། ངོར་ཆེན་ཡབ་སྲས་ཀྱིས་སྒྲུབ་མཆོད་ཆབས་ཅིག་གནང་བའི་ཕྱག་རྒྱུན་ཅན་དེ། དབང་བཀའ་ཚད་ལྡན་གནང་བས།
རྗེ་བླ་མའི་ཕྱག་ནས་སྐུ་གསུང་ཐུགས་རྟེན་དང༌། དངོས་པོ་གྱ་ནོམ་པ་མང་པོའི་གནང་སྦྱིན་མཛད་དེ་ལེགས་སོའི་མེ་ཏོག་འཐོར། དགོན་དེའི་གཙུག་ལག་ཁང་རྙིང་སྐྱོན་ཆེ་བས་གསར་བསྐྲུན་བགྱིད་འདུན་གྱི་བླ་གྲྭ་རྣམས་ནས་བཀའ་འདྲི་ཞུས་པ་ལའང༌།
ངོར་པ་དཔོན་སློབ་འདི་ལྟ་བུའི་ཐོག་མ་ཉིད་ནས་ཆོས་སྐྱོང་ལ་གནང་བ་ཞུ་བ་དང་རྗེས་སུ་འབྲེལ་བའི་སྤོ་ཆོག་དང་སྐབས་སུ་གང་བབས་ཀྱི་རིམ་གྲོ་གནད་དུ་སྨིན་པ་ཞིག་མ་བྱུང་ཕྱིན་འཚུབས་འགྱུར་འདྲ་ཅི་འོང་ཚོད་མི་ཟིན་པས་ཁོང་ལ་ཞུ་བསྐུལ་གྱིས་གསུངས་པ་ལྟར་བླ་གྲྭ་རྣམས་ཀྱིས་རེ་ལྟོས་བཅས་དོན་ལྟར།
རྡོ་རྗེའི་ཆོས་སྲུང་ཆེན་

པོ་རྣམས་ལ་མཆོད་གཏོར་སྔོན་དུ་འགྲོ་བས་གནང་བ་ཞུས་ཤིང་རྟེན་སྤོ་འཇོག་དང༌། མི་དང་མི་མིན་རྣམས་ལ་བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་འབོག་སྟེ་རྒྱུད་བྱིན་གྱིས་བརླབས་ཤིང༌། ཐོག་མཐའ་བར་གསུམ་དུ་དགེ་བའི་མེ་ཏོག་རྣམ་པར་བཀོད་པས་འཚུབས་འགྱུར་དང་བྲལ་བར་གྱུར་ཏོ།
།མདོ་སྨད་ཀྱི་ལྗོངས་སུ་ཆིབས་ཀྱི་ཁ་ལོ་བསྒྱུར་ནས་དེ་ཕན་ཆད་ཀྱི་འབུལ་བ་བསྙེན་བཀུར་གྱི་དངོས་རྫས་གང་བྱུང་བ་ཐམས་ཅད་རྗེ་རང་གི་སྐུ་མཆེད་དཔལ་ལྡན་གྲགས་པ་དབུས་གཙང་ཕྱོགས་སུ་ཆེད་མངགས་མཛད་དེ།
དབུས་ཀྱི་ཇོ་ཤག་རྣམ་གཉིས་དང༌། གཙང་གི་གདན་ས་གོང་འོག་གཉིས་གཙོ་བོར་གྱུར་པའི་རྟེན་གསུམ་རབ་འབྱམས་རྒྱ་མཚོའི་མདུན་དུ་མཆོད་འབུལ་རྒྱས་སྤྲོས་དང༌།
བླ་མ་དགེ་འདུན་འདུས་པའི་ཚོགས་ལ་བཀུར་སྟི་ཕུན་སུམ་ཚོགས་པ་བསྒྲུབས་ཏེ། འཇིག་རྟེན་པའི་སྒྱུ་མའི་ནོར་རྫས་སྙིང་པོས་དབེན་པའང་སྙིང་པོ་མཆོག་གི་དཔལ་དུ་བསྐྲུན་པར་མཛད་དོ།
།སྐབས་ཤིག་ཏུ། སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྐུ་གཅིག་པུ། མི་ཡི་གཟུགས་སུ་བསྟན་ཙམ་གྱི་མཆོག་སྤྲུལ་རིན་པོ་ཆེ་ཕྱོགས་ཐམས་ཅད་ལས་རྣམ་པར་རྒྱལ་བའི་འཇིགས་བྲལ་གྱི་སློབ་དཔོན་ཆེན་པོ་རྗེ་མཁྱེན་བརྩེའི་དབང་པོའི་སྐུ་མདུན་དུ་རྗེ་འདི་ཉིད་གདན་དྲངས་ཏེ།
དཔལ་གྱི་རྔ་བོ་ཆེ་ལས་འདི་སྐད་ཅེས་བསྒྲགས་སོ། །ཀྱེ་མ་སྙིགས་མའི་སྐྱེ་རྒུ་གདུལ་དཀའ་བ།
།མཐུ་སྟོབས་མཚུངས་པ་མེད་པས་རྗེས་སུ་བཟུང༌། །བཀའ་དྲིན་གསེར་གྱི་ལྷུན་པོ་བྱེ་བ་བརྒྱ། །བརྩེགས་པའི་གཟི་བརྗིད་མི་མཇེད་ཞིང་ན་འབར། །དོན་ཀུན་འགྲུབ་པའི་ཐུགས་རྗེའི་རྩལ་ཆེན་དང༌། །མི་འཇིགས་

སེང་གེའི་ནུ་མས་སྐྱུགས་པ་ཡི། །ཆོས་ཕུང་བརྒྱད་ཁྲི་བཞི་སྟོང་སྙིང་པོ་ནི། །ཐེག་པ་གཅིག་གིས་འབྲས་བུའི་བཅུད་དུ་སྨིན། །བློ་མཆོག་གསེར་གྱི་བུམ་བཟང་ལེགས་ཐོགས་པའི། །འཕགས་ཡུལ་པཎ་གྲུབ་རྒྱ་མཚོས་ཡོངས་སུ་བཟུང༌།
།གངས་ལྗོངས་བསྟན་འགྲོའི་དཔལ་དུ་དར་བ་གང༌། །ད་ལྟ་ཁྱོད་ཀྱིས་སྐྱོང་བའི་དུས་ལ་བབས། །སྔོན་གྱི་ཐུགས་དམ་ཆེན་པོ་མ་བསྙེལ་ལམ། །འཇིག་རྟེན་གསུམ་གྱི་རིན་ཆེན་གཅིག་པུ་དེ།
།ཕྱོགས་འདིར་ནུབ་པའི་དུས་ཤིག་འོང་ང་རེ། །མྱུར་དུ་སྐྱེས་བུ་ཆེན་པོའི་རྩལ་ཕྱུངས་ཤིག །ཅེས་གསུངས་ཤིང་གཞན་ཡང་འདི་ལྟར་བཀའ་སྩལ་ཏོ། །སྔོན་ཐར་རྩེ་མཁན་ཆེན་ཐམས་ཅད་མཁྱེན་པ་བྱམས་པ་ཀུན་དགའ་བསྟན་པའི་རྒྱལ་མཚན་གྱིས་གསང་ཆེན་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ཀྱི་སྨིན་གྲོལ་གྱི་བཀའ་མ་ནུབ་པ་རྣམས་ཕྱོགས་གཅིག་ཏུ་སྡུད་པའི་སླད་དུ་དཀར་ཆག་ནོར་བུ་ཕྲེང་མཛེས་ཞེས་བྱ་བ་ཞིག་བཀོད་ནས།
དོན་གྱིས་དགོངས་པ་ཁྱེད་རང་ལ་གཏད་ཡོད་ཚོད་འདུག་པ། དེ་ཉིད་གཞིར་བཞག་མཛད་དེ་རྒྱུད་སྡེ་བཞི་དང་འབྲེལ་བའི་སྒྲུབས་ཐབས་དབང་ཆོག་ཁྲིད་བཀའ་ཡན་ལག་དང་བཅས་པ། སོ་སོའི་བཀའ་བབས་བརྒྱུད་ལྡན་བླ་མ་རྣམས་ཀྱི་ཡིག་ཆ་ཁུངས་བཙུན་ལ་རྩ་བའི་སྲོག་ཏུ་བཟུང་ནས།
འཐོར་པ་རྣམས་སྡུད། གབ་པ་རྣམས་ཕྱུང༌། འཁྲུགས་པ་རྣམས་བསྡེབས་པའི་བཀའ་བསྡུ་ཞིག་མ་གྲུབ་ཕྱིན། བློ་དང་བརྩོན་འགྲུས་ཇེ་ཞན་ལ་འགྲོ་སྐབས་མུན་ཁང་ལག་ཉུལ་བྱེད་པ་འདྲ་བ་ཞིག་འོང་སྲིད།
ཕལ་ཆེར་མིང་གི་ལྷག་མ་ཙམ་འགྱུར་ངེས་པ་ལགས། སྔོན་གྱི་བླ་མ་གོང་མ་རྣམས་ཀྱི་གསན་

ཡིག་ཏུ་རྒྱུན་བཞུགས་པ་འགའ་ཞིག །ད་ལྟ་མི་བཞུགས་པའང་མཐོང་བ་འདི་ལྟར་ན། ཁྱེད་ཀྱིས་བརྩོན་པའི་སྟོབས་བསྐྱེད་ལ། ཐུགས་རྗེའི་ཤུགས་ཕྱུངས་ཏེ་བསྒྲུབས་པར་མཛོད་ཅིག །རྒྱུ་རྐྱེན་རྟེན་འབྲེལ་གང་དགོས་ཐམས་ཅད་ཁྱེད་ལ་ཚང་འདུག་པ་འདི་ལ་བསམས་ཏེ་ཆེད་དུ་བསྐུལ་བ་ལགས་སོ་གསུངས་པའི་མོད་ལ།
ཇི་ལྟར་ཆུ་འཛིན་བཞད་པའི་སྒྲ་དབྱངས་དེས། །གཙུག་ཕུད་ཅན་གྱི་རྣ་བར་རྒྱན་པའི་ཚེ། །རབ་ཏུ་དགའ་བའི་སྒྲོ་གུར་ཟླུམ་པོ་ནི།
།ཟ་འོག་གུར་ཁྱིམ་རྣམ་པར་བཀྲ་བ་བཞིན། །གང་ཞིག་གདུལ་བར་བྱ་བའི་སྲས་རྣམས་ལ། །གང་གིས་དུས་ལས་ཡོལ་བ་མེད་པའི་གསུང༌། །མ་བསྐུལ་འཆི་མེད་རྔ་བཞིན་བསྒྲགས་པའི་ཚེ། །དགའ་བཞིན་བློ་གྲོས་སྤོབས་པའི་ལང་ཚོ་ངོམས།
།ཐུགས་བསྐྱེད་སྨོན་ལམ་དུས་སུ་སད་པ་ན། །དུས་སུ་བབས་པའི་མཛད་ཕྲིན་གཏེར་གྱི་སྒོ། །རྣམ་པར་འབྱེད་ལ་རྒྱལ་དང་རྒྱལ་བའི་སྲས། །མཛའ་མཐུན་གྲོགས་སུ་སྦྲེལ་བའི་ཚུལ་ལ་ལྟོས།
།སླར་འདི་སྐད་ཅེས་གསོལ་ཏོ། །དགོངས་གཞི་དགོས་པ་ཁྱད་པར་ཅན་དེ་འདྲ་ཡོད་ཕྱིན། ཁོ་བོའི་ལུས་སྲོག་ལོངས་སྤྱོད་དང་བཅས་པ་ལན་གྲངས་བརྒྱ་ལ། དོན་དེའི་ཆེད་དུ་གཏོང་དགོས་ཀྱང་སྐྱོ་དུབ་དང་ཞུམ་པ་མི་བགྱིད་དོ།
།ད་དུང་དཔལ་ལྡན་བླ་མ་ཆོས་ཀྱི་མཛོད་ཁང་ཆེན་པོ་བཞུགས་བཞིན་དུ། རང་གི་སྐལ་བ་མ་ཐོབ་པའི་སྨིན་གྲོལ་རྒྱབ་རྟེན་གྱི་རྒྱུན་བཟང་བདུད་རྩིའི་རྫིང་བུ་དང་འདྲ་བ་དེ་ལ་ལོངས་སྤྱོད་ཆོག་པའི་བཀའ་དྲིན་ཞུ་བཞིན།
ཇི་ལྟར་ཆར་སྡོད་ཀྱི་བྱེའུས་ཆར་ཆུ་སྒུག་པ་ལྟར་མཆིས་ན་རེ་འབྲས་ཡིད་བཞིན་དུ་འགྲུབ་

པར་གསོལ་བ་འདེབས་སོ། །ཞེས་ཞུས་པས། ཡང་དགྱེས་འཛུམ་རྣམ་པར་གཡོ་བའི་ཞལ་ནས་འདི་ལྟར་གསུངས་སོ། །ཁོ་བོས་ཕྱོགས་མེད་ཀྱི་རྒྱལ་ཁམས་རྣམས་སུ་ཉུལ་ནས་ཡོངས་འཛིན་དགེ་བའི་བཤེས་གཉེན་མཚན་ཉིད་དང་ལྡན་པ་བརྒྱ་ཕྲག་གཅིག་ལས་ལྷག་ཙམ་གྱི་ཞབས་པད་བསྟེན་ནས་འཕགས་བོད་ཀྱི་ཤིང་རྟ་ཆེན་པོ་རྣམས་ཀྱི་བཀའ་སྲོལ་དྲི་མ་མེད་པ་ལས་བྱུང་བའི་སྨིན་གྲོལ་མན་ངག་གི་ཆུ་རྒྱུན་མ་ཉམས་པ་མཐའ་དག་ཐུགས་མཚོར་བསྐྱིལ་བའི་སྐལ་བཟང་ཐོབ་ཟིན་ནའང༌།
སྤྱིར་བགྲང་གཞི་མཐོ། བྱེ་བྲག་འབྱུང་འཁྲུགས་ཀྱིས་གཙེས་པས་ཡོངས་སུ་རྫོགས་པ་འབུལ་བ་ལ་ཡུན་རིང་དུ་ཐོགས་པས། ཁོ་བོས་ཅི་ནུས་གང་ལྕོགས་སུ་ཕུལ་ནས། མཚུངས་མེད་ཆོས་ཀྱི་ཤིང་རྟ་ཆེན་པོ་འཇམ་མགོན་བློ་གྲོས་མཐའ་ཡས་ལ་སོགས་པ་ལའང་ཞུས་ན་མཐར་ཕྱིན་ལེགས་པོ་འོང་འགྲོ་བས་དེ་ལྟར་ཐུགས་དབུས་སུ་བཅང་བ་ཞུ་གསུངས་ཤིང༌།
དེ་ནས་ཡུན་མི་རིང་བ་རྫོགས་ལྡན་གསར་པའི་དགའ་སྟོན་སྙིགས་དུས་སུ་མྱོང་བ་ལྟ་བུའི་དུས་སྐབས་ཕུན་སུམ་ཚོགས་པ་ཞིག་ལ།
རྗེ་བླ་མ་མཁྱེན་བརྩེའི་དབང་པོ་དེ་ཉིད་དཀྱིལ་འཁོར་རྒྱ་མཚོའི་གཙོ་བོ་གཅིག་ཉིད་དུ་མའི་རྣམ་འགྱུར་རྩེ་བཞིན་དུ།
སྡོམ་བརྩོན་རིག་པ་འཛིན་པ་གསེར་གྱི་ཕྲེང་བ་ཚར་དུ་དངར་བ་ལྟ་བུ་དང་ལྷན་ཅིག་ཟབ་གསང་བླ་ན་མེད་པའི་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་ཞིག་བསྐོར་ནས། རྒྱུད་སྡེ་ཆེན་པོ་བཞི་དང་འབྲེལ་བའི་དབང་གི་མངོན་པར་རྟོགས་པ་ཡོངས་སུ་རྫོགས་པ་བཅུ་ཕྲག་བདུན་ལས་ལྷག་ཙམ་ཞིག་སྩལ་བར་མཛད་དོ།
།དེ་ལས་བཅུ་ཕྲག་བཞི་ལྷག་ཙམ་ནི་ཆབས་གཅིག་ཏུ་གནང་བ་དང༌།

དེ་མིན་དུས་སྔ་ཕྱི་སྣ་ཚོགས་སུ་གནང་བ་ཡིན་འདུག་གོ །མཁས་ཤིང་དངོས་གྲུབ་བརྙེས་པའི་རྡོ་རྗེ་སློབ་དཔོན་ཆེན་པོ་བློ་གྲོས་མཐའ་ཡས་པའི་ཞལ་སྔ་ནས་རྔོག་ལུགས་ཀྱི་རྒྱུད་སྡེ་རྣམས་དང༌། དཔལ་དུས་ཀྱི་འཁོར་ལོ།
བདེ་མཆོག་རབ་འབྱམས། གཤིན་རྗེ་རབ་འབྱམས། ཤངས་ལུགས་ཀྱི་རྒྱུད་སྡེ་ལྔ་ཆིག་དྲིལ་གྱི་དབང༌། ཟབ་ལམ་ནི་གུ་ཆོས་དྲུག་དང༌། ཤངས་པའི་གསེར་ཆོས་ཡོངས་རྫོགས་ཀྱིས་མཚོན་པའི་སྒྲུབ་བརྒྱུད་ཤིང་རྟ་བརྒྱད་ཀྱི་རིང་ལུགས་ཡོངས་སུ་རྫོགས་པ།
རྗེ་ཀུན་དགའ་གྲོལ་མཆོག་གིས་བསྒྲིགས་པའི་ཁྲིད་ཡིག་བརྒྱ་རྩ། རྗེ་སྒྲོལ་མགོན་ཞབས་ཀྱིས་བསྒྲིགས་པའི་སྒྲུབ་ཐབས་རིན་ཆེན་འབྱུང་གནས་རྗེས་གནང་སུམ་བརྒྱ་ལྷག་ཙམ་དང༌།
བཀའ་བརྒྱུད་སྔགས་མཛོད་དང༌། བསྟན་བཅོས་ཤེས་བྱ་ཀུན་ཁྱབ་ཀྱི་ལྗགས་ཁྲིད། ཐུན་མོང་གི་རིག་གནས་སྒྲ་མདོ་ཙནྡྲ་པའི་ཕྱག་ཁྲིད་མཛད་དེ། ཀུན་བཤད་ཀྱི་མཚན་དུ་འཇམ་དཔལ་གྲུབ་པའི་རྡོ་རྗེ་ཐུབ་བསྟན་གསལ་བའི་ཉིན་བྱེད་འཇིགས་མེད་གཙུག་ལག་རྒྱ་མཚོའི་སྡེ་ཞེས་པ།
གསོལ་ཏེ། མ་ཧཱ་པཎྜི་ཏའི་ཆེ་བརྗོད་མངའ་གསོལ་མཛད། དེ་སྐབས་གསོ་རིག་རྒྱུད་བཞིའི་ཞལ་ཁྲིད་ཀྱང་ཡོངས་རྫོགས་གསན་ཏོ།
།ཡང་སྟོན་འཁོར་ཕུན་སུམ་ཚོགས་པའི་སྐབས་ཤིག་ན་རྗེ་མཁྱེན་བརྩེའི་དབང་པོའི་ཞལ་སྔ་ནས་སྒྲུབ་ཐབས་རིན་པོ་ཆེ་ཀུན་ལས་བཏུས་པའི་དབང་དང་རྗེས་གནང་མན་ངག་དང་བཅས་པ་རྒྱབ་རྟེན་ཡིག་རྙིང་གི་སྐོར་རྣམས་ཡོངས་སུ་རྫོགས་པ་དང༌།
ཟབ་པ་གཉིས་སུ་མེད་པ་དགྱེས་རྡོར་བརྟག་གཉིས་དང༌། རྒྱ་ཆེན་གཉིས་མེད་ཀཱ་ལ་ཙཀྲ། ཟབ་རྒྱས་

སྙིང་པོ་འཇམ་དཔལ་མཚན་བརྗོད་རྣམས་ཀྱི་བཤད་ཁྲིད་གསན། རྫོང་ཤོད་བདེ་གཤེགས་འདུས་པའི་ཕོ་བྲང་དུ་ལོ་ཆེན་བཻ་རོ་དངོས་བྱོན་བློ་གྲོས་མཐའ་ཡས་ལས་རིན་ཆེན་གཏེར་གྱི་མཛོད་ཆེན་པོ་དབང་བཀའ་སྟོང་ཕྲག་ལྷག་ཙམ་དང༌།
ཟབ་ཁྲིད་དྲུག་ཅུ་དང༌། རྒྱབ་རྟེན་ཡིག་ཆ་པོད་ཆུང་བརྒྱ་ལྷག་ཙམ་གྱི་བཀླག་ལུང་གསན། གདོང་ཀཾ་པཎྜི་ཏ་ངག་དབང་དམ་ཆོས་རྒྱ་མཚོ་ལས་རྗེ་ཙོང་ཁ་པའི་ལམ་རིན་ཆེན་མོ་དང༌། དེ་ལ་མཆན་བུ་བཞི་སྦྲག་གི་བཤད་ཁྲིད་དཔྱིས་ཕྱིན་པ་དང༌།
འཇམ་དབྱངས་ཆོས་སྐོར་གྱི་དབང་ལུང་རྣམས་གསན། མཁས་བཙུན་དགེ་བའི་བཤེས་གཉེན་ཐུབ་བསྟན་ལེགས་བཤད་བཟང་པོ་ལས། བཀའ་གཏེར་དག་སྣང་ཐམས་ཅད་ཀྱི་སྐོར་ལས་བྱུང་བའི་ཚེ་དཔག་མེད་ཀུན་བཏུས་དང༌།
སྤྱན་རས་གཟིགས་ཀུན་བཏུས་ཀྱི་དབང་བཀའ་ཡོངས་རྫོགས། སྒྲུབ་ཐབས་རིན་ཆེན་མཛོད་ཁང་རྗེས་གནང་སུམ་བརྒྱ་ལྷག་ཙམ་བཞུགས་པ་རྣམས་གསན། རུ་དམ་ཨོ་རྒྱན་བསམ་གཏན་གླིང་གི་མཁན་པོ་མཁས་གྲུབ་པདྨ་རྡོ་རྗེ་ལས་སྒྱུ་འཕྲུལ་གསང་བ་སྙིང་པོ་ཞི་བ་དང་ཁྲོ་བོའི་དཀྱིལ་འཁོར་དུ་དབང་ནོས་ཏེ།
རྒྱུད་ཀྱི་བཤད་དཀའ་དཔྱིས་ཕྱིན་པ། གསང་བདག་དགོངས་རྒྱན། གསང་བདག་ཞལ་ལུང༌།
ཕྱོགས་བཅུ་མུན་སེལ་རྣམས་ཀྱི་ཐོག་ནས་གསན་པར་མཛད་དོ། །བྱང་ཆུབ་ཀྱི་སེམས་དང་རྫོགས་ཆེན་གྱི་རྟོགས་པ་ཀློང་དུ་གྱུར་པ་ལུང་རྟོགས་བསྟན་པའི་ཉི་མ་ལས་སྙིང་ཐིག་ཟབ་མོའི་ཆོས་སྐོར་རྣམས་ཡོངས་སུ་རྫོགས་པ་གསན།
དབེན་རིའི་ངོགས་སུ་བྱོན་ནས་འཁོར་འདས་རུ་ཤན་འབྱེད་པ་སོགས་ཚུལ་བཞིན་མཛད། ཉམས་ཁྲིད་ལྟར་ཁྲེགས་ཆོད་ཞག་བདུན་

དང༌། ཐོད་རྒལ་ཞག་བཅུ་ལ་ཉམས་བཞེས་གནང་ནས་རྟོགས་འབུལ་མཛད་པ་ན། སློབ་དཔོན་དགེ་བའི་བཤེས་གཉེན་དེ་ཉིད་ཀྱི་ཞལ་ནས། གང་ཟག་ཁྱད་པར་ཅན་འདི་ལྟ་བུས་ནི། རིག་པ་ཚད་ལ་ཕེབས་ནས། ཆོས་ཉིད་ཟད་སར་འཁྱོལ་བ་ལ་དཀའ་ཚེགས་ཅི་ཡང་མི་དགོས་པ་རྡོ་རྗེའི་ལུང་གི་གསལ་ཏེ།
དབང་རབ་སེང་གེའི་རྩལ་ཅན་ཞེས་བྱ་བ་འདི་འདྲ་ལ་ཞུ་བ་ལགས་སོ། །ཞེས་ཐུགས་གཏིང་ནས་དགྱེས་པའི་བསྟོད་བསྔགས་ཀྱིས་རྒྱུད་མང་འཁྲོལ།
རྗེ་འཇམ་དབྱངས་བླ་མའི་ཐུགས་སྲས་རྡོ་རྗེ་འཛིན་པ་ཀུན་དགའ་འཇམ་དབྱངས་ལས། སྔར་མ་གསན་པའི་སྐོར་རྣམས་ཁོང་ལ་རྒྱུན་གང་བཞུགས་པ་རྣམས་གསན་པར་མཛད། མདོར་ན་འཇམ་མགོན་རྡོ་རྗེ་འཆང་རྣམ་པ་གཉིས་གཙོར་མཛད་པའི་ཡོངས་འཛིན་དགེ་བའི་བཤེས་གཉེན་བཅུ་ཕྲག་བཞི་ལས་ལྷག་ཙམ་གྱི་ཞལ་སྔ་ནས་གསང་སྔགས་གསར་མའི་ཕྱོགས་སུ་ཁྱབ་ཆེ་བའི་སྤྱི་བཀའ་དང་ཟུར་བཀའ་བསྡོམས་པའི་དབང་ཆེན་བརྒྱ་ཕྲག་གསུམ་ལ་བཅུ་ཕྲག་ཁ་ཡར་གྱིས་ལྷག་པ་དང༌།
ཁྲིད་བཀའ་བརྒྱ་ཕྲག་གཅིག་ལ་བཅུ་ཕྲག་བདུན་གྱིས་ལྷག་པ་དང་སྤྱི་ཟུར་ཕྱོགས་བསྡོམས་ཀྱི་རྗེས་གནང་སྟོང་ཕྲག་ལྷག་ཙམ་དང༌། འཕགས་ཡུལ་གྱི་དགོངས་འགྲེལ་བསྟན་བཅོས་གངས་ཅན་པའི་བརྡ་ལ་སྒྱུར་བ་རྣམས་ཀྱི་ལུང་རྒྱུན་གང་བཞུགས་དང་བོད་ཡུལ་གྱི་མཁས་གྲུབ་བསྟན་འགྲོ་ལ་བཀའ་དྲིན་ཆེ་བ་རྣམས་ཀྱིས་བཀའ་བསྡུ་དང༌།
གསལ་བྱེད་དང༌། ཆོག་ཁྲིགས་གང་དང་གང་གནང་བ་རྣམས་ཀྱི་བཀའ་པོད་དང༌།
བེའུ་བུམ་དང༌། འཐོར་བུའི་རིགས་ལུང་རྒྱུན་གང་དང་

གང་བཞུགས་པ་ཐམས་ཅད་ཀྱི་པུསྟི་ཀཿབརྒྱ་ཕྲག་མང་པོ་གསན་པར་མཛད་དོ། །དེ་དག་ཐམས་ཅད་ཀྱང་སྔོན་གྱི་སངས་རྒྱས་སྲས་དང་བཅས་པ་དང༌། དེ་དག་གིས་རྒྱུད་བྱིན་གྱིས་བརླབས་པའི་མཐུས་གཟུངས་ཀྱི་སྒོ་བཞི་དང༌།
སྤོབས་པའི་གཏེར་བརྒྱད་ཀྱི་ཁ་བྱེ་ནས་ལུང་དང་རྟོགས་པའི་རིན་པོ་ཆེའི་མཛོད་ལ་དབང་འབྱོར་པའི་མཁས་གྲུབ་དམ་པ་ཚད་མས་གྲུབ་པ་རྣམས་གང་ནས་གཤེགས་པའི་ཤུལ་ལམ་བཟང་པོ་བདེ་ལེགས་ཤིས་པའི་མེ་ཏོག་དཀར་པོ་རབ་ཏུ་བཀྲམ་པའི་ཕྱོགས་གང་ཡིན་པ་དེ་གོལ་ཆུག་མེད་པ་ཤེས་ཤིང་རྟོགས་པའི་སྤྱན་རས་རྣམ་པར་གསལ་བ་དང༌།
དོན་ལ་ངེས་པའི་གདིང་མི་འགྱུར་བ་ཐོབ་པར་མཛད་པ་ཁོ་ན་ལས། ཐོས་རྒྱ་ཆེ་བས་ཐོས་རྒྱ་ཆེ་བའི་གོ་བཅད་པ་དང༌།
ཐོས་རྒྱ་ཆེ་བས་ཐོབ་རྒྱ་ཆེ་བའི་གོ་མི་བཅད་པ་ཟབ་རྒྱས་ཆོས་ཚུལ་རྒྱ་མཚོའི་སྙིང་པོ་རྣམ་དཔྱོད་ཧུབ་གཅིག་གིས་འཐུང་བཟོད་ཀྱང༌། ལེགས་གསུངས་ཐིགས་པ་གཅིག་གི་དོན་ལ་བརྩོན་པ་ཤུགས་ཆེན་པོ་བསྐྱེད་པ་ཞིག་རྗེ་འདི་ལ་མངའ་བ་ལགས་སོ།
།ལྔ་རིགས་སྨྲ་བའི་གཙུག་རྒྱན་མི་ཕམ་རྣམ་པར་རྒྱལ་བ་ལས་ཚད་མ་རྣམ་འགྲེལ་གྱི་ཞལ་ཁྲིདདང༌། དབུ་མ་རྒྱན་གྱི་བཤད་ཁྲིད་གསན།
གཞུང་ལུགས་ཆེན་པོ་འདི་རྣམས་ལ་བློ་གསལ་ལས་དང་པོ་པས་ངེས་ཤེས་ཀྱི་འགྲེལ་པར་རེ་རེ་མཛད་བཞེད་ཡོད་ཀྱང་ཚད་མ་རིག་གཏེར། དབུ་མ་འཇུག་པ། མངོན་རྟོགས་རྒྱན། མངོན་པར་མཛོད། རྒྱུད་འགྲེལ་དག་ལྡན་རྣམས་ལ་ཕྱག་མཆན་བཏབ་པའི་འགྲེལ་ཆུང་བསྡུས་ཙམ་རེ་རེ་མཛད་ནས་རྒྱུད་སྡེ་རབ་འབྱམས་ཀྱི་བཀའ་བསྡུའི་ཉེར་བསྡོགས་ལ་ཞུགས་

སོ། །དབང་བཀའ་རེ་ཙམ་ཐོབ་མི་ཐོབ་ཀྱི་ཐེ་ཚོམ་ཤར་ཚེ་གསོལ་བ་ཐུགས་ལ་མི་འཕྲོད་པ་དང་སྐུ་ཁམས་རྙོགས་པའི་ཐུགས་ངལ་ཆེན་པོ་བཞེས་ཏེ་གསན་པ་མཐར་ཕྱིན་པར་མཛད། དེ་ནས་རྗེ་བཙུན་བླ་མ་ཐམས་ཅད་མཁྱེན་པ་འདི་ཉིད་བཀའ་འདྲི་ཞུ་བའི་ཡུལ་ཡོད་བཞིན་ཏུ་བདག་གིས་ཉིན་མཚན་བར་མེད་དུ་བརྩོན་པར་མ་བྱས་ན་ནམ་ཞིག་འགྱོད་པའི་དུས་ཤིག་འོང་བ་གདོན་མི་ཟ་བས་ད་ནི་སྟེང་ནས་གནམ་རྡོ་ལྷུང་བ་དང་འོག་ནས་ཆུ་ཐན་བརྡོལ་བར་གྱུར་ཀྱང་ལས་སུ་བྱ་བ་དེ་ལས་ལྡོག་པར་མི་བྱའོ་ཞེས་དམ་བཅའི་གོ་ཆ་བཞེས་ནས་རྗེ་ཉིད་དགུང་གྲངས་སོ་དྲུག་པར་ཆུ་རྟ་ལོར་གཟའ་སྐར་སྦྱོར་བ་ལེགས་པའི་ཉིན་ཞིག་ལ་རྒྱུད་སྡེའི་ཆོག་ཁྲིགས་ཀྱི་དབུ་འཛུགས་པར་མཛད་དོ།
།དུས་དེ་ཉིད་ནས་བཟུང་སྟེ། ཐུགས་དམ་ཉམས་བཞེས་དང༌། དབང་ཆོས་གསན་སྐབས་མ་གཏོགས་པ་ཐུགས་བརྩོན་ཆུ་བོའི་རྒྱུན་བཞིན་དུ་བསྐྱེད་དེ་རྒྱུད་སྡེ་སོ་སོའི་བཀའ་བབས་བརྒྱུད་ལྡན་གྱི་བླ་མ་དམ་པ་གང་དག་བཀའ་སྲོལ་གང་ཡིན་པ་དེ་ལ་ཚད་མར་བྱ་བའི་འོས་སུ་གྱུར་པ་དེའི་ཡིག་རྙིང་ཁུངས་ཐུབ་བྱིན་རླབས་ཀྱི་བརྒྱུད་པ་མ་ཆད་པ་དེ་ཁོ་ནར་གཞི་དང་རྩ་བ་སྲོག་ལྟར་བཟུང་སྟེ།
དོགས་གནས་ཕྲན་བུ་ཚུན་ཆད་རྗེ་འཇམ་དབྱངས་བླ་མ་ལ་བཀའ་འདྲི་དོགས་སེལ་ཞུས། གོ་རིམ་ཙམ་ཡང་བླ་མའི་བཀའ་དང་མི་འགལ་བར་བྱས་ཏེ་བསྒྲིགས་པ་ཡིན་མ་གཏོགས། རང་བློ་རང་གིས་ཚད་མར་བྱས་ཏེ་བྱ་བ་སྣེ་གཅིག་བརྩམས་པ་མེད་ཅིང་བདག་ལྟ་བུས་དེ་འདྲ་བྱེད་ག་ལ་སྤོབས་གསུངས་ཏེ་ཐུགས་ཉམས་ཆུང་བའི་ཚུལ་མཛད།
དེ་ལྟ་བུས་

སྒྲུབ་ཐབས་དཀྱིལ་ཆོག །དབང་ཆོག་དང་བཅས་པ་ལ་གསལ་བྱེད་ཞུ་དགོས་པ་དང༌། སོགས་ཁོངས་ཕུད་དགོས་པ་དང༌། གོ་རིམ་སྡེབ་དགོས་པ་བཅས་ཀྱི་དཔེ་ཚེམ་སུམ་བརྒྱ་དང་གསུམ་ཙམ་གསར་དུ་སྤེལ་རྗེ་བླ་མ་མཁྱེན་བརྩེའི་ཞལ་ནས་ལམ་འབྲས་གཙོ་བོར་གྱུར་པའི་ཁྲིད་བཀའ་འདི་དང་འདི་རྣམས་གཞུག་པར་འོས་སོ་ཞེས་ཁྲིད་ཡིག་སོ་སོར་སྩལ་བ་བཞིན་དུ་ཕྱོགས་གཅིག་ཏུ་བསྒྲིགས།
སྤྱི་བཀའ་རྡོ་རྗེ་ཕྲེང་བ་བྲང་ཏི་པཎ་ཆེན་པའི་ཡིག་ཆ་འདི་ཉིད་བཞག་ནས།
དེའི་ཆོག་ཁྲིད་སྒྲུབ་ཐབས་རྒྱ་མཚོ་འདིའང་འཛུགས་ན་ལེགས་སོ་གསུངས་པ་ལ། རྗེ་བླ་མས་བཀའ་གང་གནང་ལས་རང་འདོད་ཀྱིས་ཞུ་རྒྱུ་མེད་ཀྱང་འདིར་རྗེས་གནང་གི་རིགས་རྣམས་བསྡུ་བའི་ཆགས་འཇོག་ཐོག་མ་ནས་མ་བྱས་ལགས་སམ།
ཞུས་པས། དེ་འདྲ་ཡིན་མོད། བྲང་ཏི་པཎ་ཆེན་པའི་ཡིག་ཆ་འདི་གཉིས་ཕྱོགས་གཅིག་བཞུགས་པ་ཞིག་བྱུང་ན་ལེགས། ཁྱེད་རང་གི་བསྟན་བཅོས་ཁྱེད་རང་གི་བདག་པོ་བྱེད་མི་དགོས་པ་ཨེ་ཡིན།
རྟེན་འབྲེལ་གྱི་གནད་ཆེ་བ་ཞིག་འདུག་གསུངས། དེ་སྐབས་འཆི་མེད་ཚེའི་དབང་ཟབ་བཅུ་ཕྲག་བདུན་ལ་ལྔས་ལྷག་པ་ཞིག་བསྐུར་ནས་ཕྱག་གི་ཚེ་བུམ་ཚེ་རྫས་དང་བཅས་པ་རྗེ་འདི་ལ་སྩལ་ནས།
བྲང་ཏི་ནམ་མཁའ་དཔལ་བཟང་དགུང་ལོ་བདུན་ཅུ་དོན་ལྔ་བཞུགས་པ་ཡིན། ཁྱེད་ཀྱང་དེ་ལྟར་བཞུགས་པར་མཛོད་ཅིག་གསུངས། གཞན་ཡང་བླ་མ་ཡི་དམ་ཆོས་སྐྱོང་གི་ཚོགས་རྣམས་ཐུགས་རྒྱུད་བསྐུལ་བ་དང་འབྲེལ་བའི་སྒོ་ནས་རྒྱལ་བསྟན་སྙིང་པོ་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ཀྱི་སྨིན་གྲོལ་

ཟབ་མོའི་བཀའ་གསང་རྨད་དུ་བྱུང་བ་འདི་ཉིད་མི་ནུབ་པའི་མཛད་ཕྲིན་རླབས་པོ་ཆེ་སྐྱོང་བ་ལ། འགལ་རྐྱེན་ཕྲ་མོ་ཙམ་ཡང་མི་འབྱུང་ཞིང༌། ཐུགས་བཞེད་ཐམས་ཅད་འབད་མེད་ལྷུན་གྱིས་གྲུབ་པའི་ཆེད་དུ་བྱིན་རླབས་དང་དངོས་གྲུབ་རྒྱུན་མི་འཆད་པར་འཇོ་བའི་ཐུགས་སྨོན་བདེན་ཚིག་གི་ལམ་དུ་དྲངས་པ་ཞིག་གནང་བའི་མོད་ལ།
བྱ་བ་རླབས་ཆེན་གྲུབ་ཟིན་པ་ལྟ་བུའི་དགྱེས་ཚོར་དང༌། སྔར་དག་སྣང་གིས་མཇལ་བ་དང༌།
དངོས་མཇལ་ཐོག་མའི་སྐབས་དང་འདྲ་བའི་ཉམས་མྱོང་བརྗོད་དུ་མེད་པ་དེའང་སྟོབས་བསྐྱེད་པ་དང་རྩལ་འཕེལ་བ་ལྟར་གྱུར་པ་དངོས་ཤུགས་ཀྱིས་གསལ་བར་བསྟན་ཏོ། །ཇི་སྐད་དུ། བླ་མའི་དྲིན་གྱིས་ཕན་པའི་ལུང་ཐོབ་ན།
།གྲོལ་བར་མི་འགྱུར་སྙམ་ཡང་གྲོལ་བར་འགྱུར། །རི་དབང་རྩེ་ལས་འགའ་ཞིག་ལྷུང་གྱུར་ན། །ལྷུང་བ་མི་འགྱུར་སྙམ་ཡང་ལྷུང་བར་འགྱུར། །ཅེས་གསུངས་པ་ལྟར། ཐར་རྩེ་རྡོ་རྗེ་འཆང་དང༌། རྫོགས་པའི་སངས་རྒྱས་མཁྱེན་བརྩེའི་ཞབས་ཀྱི་བཀའ་དྲིན་དང་ཐུགས་བསྐྱེད་ལ་བརྟེན་ནས་གང་ལྟར་བྱས་ཀྱང་བདེ་བ་དང༌།
ཇི་ལྟར་བྱས་ཀྱང་བསྟན་པ་ལ་ཕན་པའི་ཐབས་ཚུལ་ལྷུར་ལེན་དགོས་པ་འདི་བྱུང་བ་ཡིན།
ཁྱེད་རང་རྣམས་ནས་སྣ་ཐུང་དང་གསུང་རྒྱུ་མང་བ་དང༌། དྲན་རྒྱུ་མང་བ་འདི་འདྲ་མ་བསམས་ཤིག་དང༌། ང་ལ་བསམ་པ་ངན་པ་རྩ་བ་ནས་མེད་པས། ཁྱེད་རང་དག་གནས་སྐབས་མཐར་ཐུག་ཅིའི་སྐབས་ལས་བབས་ཀྱང་ལོག་པའི་གནས་ལ་མི་སྦྱར་ངེས་ཅན་ཡིན་གསུང་པའང་སྐབས་འགའ་རེར་གནང༌།
དེ་ནས་ཡིག་ཚོགས་གྲངས་མང་

བ་འདི་དག་གཅིག་ལས་དུ་མ་རྒྱུན་ཆད་མེད་པ་འབྱུང་བ་ལ་པར་གྱི་འཕྲུལ་ཐབས་དགོས་ཤིང༌། དེ་ལ་དངོས་རྫས་སྟོབས་ཆེ་བ་མེད་ན་མི་འབྱུང་བས་ཡབ་སྲས་བཀའ་མོལ་མཛད་དེ། ཐོག་མར་ཡིད་ལྷུང་ཕྱོགས་སུ་དབྱར་བསོད་ལ་ཕེབས་ཏེ་དཔོན་ཚང་གི་གདན་འདྲེན་ཞུས་པའི་ལམ་བར་བཞུགས་སྒར་དང་ཉེ་བའི་ཕྱོགས་ཞིག་ཏུ།
གློ་བུར་དུ་སྤྲིན་ནག་འདུས་ཤིང་འབྲུག་སྒྲ་དྲག་པོ་རྣ་སྙིང་འགས་པ་ཙམ་དང་དྲག་ཆར་ཤུགས་ཆེན་པོ་བབས་ཏེ་གཟིམ་གུར་ནང་ཕེབས་ཐུབ་ཙམ་ན་གློག་ཞགས་འཁྱུག་པ་དང་བཅས་གནམ་ལྕགས་ཐོག་མདའ་གཟིམས་གུར་ལ་རྒྱབ་པས་གུར་ནང་མེ་ཟེར་གྱིས་ཁྱབ།
དབུ་སྔས་སྟེང་དུ་ཐོག་ཆུ་མེ་འབར་བ་ཕོར་པ་གང་ཙམ་འཁྱིལ་ལི་ལི་འདུག་པ།
རྗེ་ཉིད་ཀྱི་ཕྱག་གིས་བསྡུས་ནས་སྐུ་པང་དུ་བསྣམས་བཞིན་མཉམ་བཞག་མཛད་དེ་ཡུན་མི་རིང་བ་ཞིག་ལ་བཞུགས། ཕཊ་སྒྲ་ཆེན་པོ་གསུམ་གསུངས་ཤིང་ཞལ་འཛུམ་མུལ་ལེ་མཛད་ནས་ད་ལན་ལེགས་སོ་གསུངས།
དལ་གྱིས་བཞེངས་ཏེ་ཉེར་གནས་ཁ་ཅིག་ཐོག་ཟེར་ཕོག་ནས་དྲན་མེད་དུ་འགྱེལ་བའི་རྩར་བྱོན་ནས་ལྗགས་ཆབ་འཐོར་ཞིང༌། མིང་ནས་བོས་ཏེ་ཡར་ལངས་ཤིག་གསུངས་པས། དེ་འཕྲལ་གཉིས་སད་པ་བཞིན་དུ་ཡར་ལ་ལྡང་ནུས་པར་གྱུར་ཏོ།
།འོ་ཅག་རྣམས་སྒར་དང་པོ་གཏེགས་ནས་བཟུང་སྟེ། ཆོས་སྐྱོང་རྣམས་བྲེལ་བ་ཟིང་ཟིང་མཛད་འདུག་པ་ལ། རྒྱུད་སྡེ་ཟབ་མོ་འདི་རྣམས་ཧ་ཅང་བཀའ་གཉན་ཆེས་པས་མི་ལེགས་པ་ཞིག་འབྱུང་ནས་ལས་འཕྲོ་འཇོག་དགོས་པ་མ་ཡིན་ནམ་སྙམ་མོད།
ད་ནི་གསང་

ཆེན་ཟབ་མོའི་འཛིན་སྐྱོང་སྤེལ་གསུམ་དང༌། རང་གི་འཚོ་ཁམས་བརྟན་པ་གཉིས་ཀའི་གེགས་དང་བར་ཆད་ལས་གྲོལ་ནས་བསྟན་དོན་ཡང་བླ་མ་རྣམས་ཀྱིས་ཇི་སྐད་བཀའ་སྩལ་པ་དང༌། རང་གིས་ཇི་ལྟར་བསམ་པ་བཞིན་འགྲུབ་རྒྱུ་ཡོད་ལས་ཆེ་གསུངས་ཤིང་ཐུགས་བདེ་འབོལ་གྱིས་བཞུགས།
ཡང་དཔོན་ཚང་འདི་ལ་ནི་བྱད་གདོན་མ་རུང་བ་ཞིག་གིས་གནོད་ཚབས་གང་ཆེ་དང༌། ཁྱད་པར་བུ་འདི་ལ་བགེགས་ཞུགས་ནས་ལོག་པའི་སྤྱོད་པ་མཐའ་མེད་པས་རང་གཞན་ཕུང་ལ་སྦྱོར་བ་ཞིག་འོང་བར་འདུག
།དེ་འགོག་པའི་ཐབས་ཤིག་མ་བྱས་ཐུས་མེད་གསུངས་ཏེ། དམིགས་ཟབ་དང་དྲག་སྔགས་ཀྱིས་གཟིར་ནས་བགེགས་བསྐྲད་པ་དང་ཕྱིར་མི་ལྡོག་པའི་སླད་དུ། གཤིན་རྗེའི་གཤེད་ཀྱི་གཏོ་ཆོག་དྲུག་ཅུ་བ་དང༌།
རྭ་ལོའི་ལུགས་ཀྱི་དྲག་པོའི་སྦྱིན་སྲེག་དང་དབང་དང་རྗེས་གནང་གི་བྱིན་གྱིས་བརླབས་པ་ནན་ཏན་མཛད་ནས། ད་ནི་ཧ་ཅང་གི་གནོད་ཚབས་ཆེན་པོ་དེ་མི་འགྱུར་བར་ངེས་སོ་གསུངས།
བུ་ཁོ་རང་ནར་སོན་ནས་སྲིད་ཀྱི་བྱ་བ་བྱེད་སྐབས། བསམ་པ་ཕྱིན་ཅི་ལོག་དྲན་ནས་ལོག་སྤྱོད་ལ་མ་ཞུགས་གོང་ནས་རྗེ་བླ་མ་འདི་ཡིད་ལ་གསལ་ལམ་མེ་ཤར་ཏེ། དེ་མ་ཐག་ཆུ་ཁོལ་ནང་ཆུ་བསིལ་བླུགས་པ་ལྟར་འགྲོ་འདུག་ཟེར་ཤིང༌།
འདི་ལྟ་བུའི་བླ་མ་བཀའ་དྲིན་ཐུགས་རྗེ་ཅན་འཇིག་རྟེན་འདི་ན་རྙེད་པར་དཀའོ་བརྗོད། ཁོ་རང་ཡང་རྒྱུད་བྱིན་གྱིས་བརླབས་པས་རིམ་གྱིས་སྲིད་ཀྱི་བྱ་བ་ཐམས་ཅད་བཞི་མདོའི་རྩྭ་བཞིན་དོར་ཏེ་སྤོང་བ་བསམ་གཏན་པའི་བརྟུལ་ཞུགས་ལ་སླར་མི་ལྡོག་པར་གནས་པར་གྱུར་ཏོ།
།ཐོག་ཆུ་ཁོལ་མ་བླ་གོས་ཀྱི་གྲྭ་ལ་

གཏུམས་པ་དེའང་རྗེ་མཁྱེན་བརྩེའི་ཞབས་ལ་གཟིགས་འབུལ་ཞུས་པ་ཡིན་ཅེས་གྲགས། དེ་ནས་བཟུང་སྟེ་དང་པོ་ཆོས་སྦྱིན་མི་ཟད་པའི་སྒོ་འཕར་འབྱེད་པ་དང༌། བར་དུ་སྒྲུབ་པ་ཉམས་བཞེས་ཀྱི་ཐུགས་ཀྱི་བུམ་བཟང་བསྟི་བ་དང༌།
ཐ་མལ་སྐལ་ལྡན་གྱི་སྣོད་དུ་སྤེལ་བའི་སྐབས་རྣམས་སུ་བགེགས་དང་བར་ཆད་ཀྱི་གླགས་བལྟ་བ་དང་སྐབས་ཚོལ་བའི་གནས་འདི་དང་འདིའོ་ཞེས་བརྗོད་རྒྱུ་ཡོད་པ་སྣེ་གཅིག་མ་བྱུང་བས་ན་ལྐོག་གྱུར་ཐམས་ཅད་མཁྱེན་པ་ཞིག་ཡིན་པའི་ངེས་ཤེས་ཡང་ཡང་སྐྱེས་སོ་ཞེས་ཆ་རྒྱུས་ཡོད་པ་འདྲིས་ཡུན་རིང་བ་དག་གིས་གཅམ་བུ་མིན་པར་བརྗོད་ཅིང༌།
དེ་ཙམ་དུ་མ་ཟད་རང་གཞན་བུ་སློབ་རྣམས་ཀྱི་ཤེས་རིག་གི་བྱེད་པ་ཆོས་སུ་འགྲོ་བ་དང་མི་འགྲོ་བའི་ཁྱད་དང༌།
ལྐོག་ཏུ་དགེ་སྦྱོར་ལ་བརྩོན་པ་དང་མི་རྩོན་པའི་ཁྱད་དང་ལབ་བརྗོད་བཟང་ངན་ཅི་བྱེད་རྣམས་ཀྱང་སྒྲིབ་ཐོགས་མེད་པ་མཁྱེན་ཚུལ་གསལ་བར་གསུངས་པའང་རང་གཞན་ཀུན་ལ་མཐོང་ཐོས་སུ་གྱུར་པ་མང་ངོ༌།
།མེ་ཕག་ལོར་སྐྱེ་རྒུ་དོན་གྲུབ་གླིང་དུ་སྒྲུབ་ཐབས་རིན་པོ་ཆེ་ཀུན་ལས་བཏུས་པའི་ཚེས་ཆར་ཕབས། དེ་ནས་རྒྱུད་སྡེ་རབ་འབྱམས་ཀྱི་ཆོས་ཀྱི་ཕུང་པོ་དེ་ཉིད་རྒྱུན་ཆད་མེད་པ་འདོད་འཇོའི་བུམ་པ་བཟང་པོ་ལྟ་བུ་པར་དུ་འགོད་པའི་ཆེད་དུ།
ཡིག་བྲིས་པ། ལྷ་རིས་པ། ཞུ་དག་མཁན། ཤིང་བཟོ་བ། པར་བརྐོས་བཅས་ལས་བྱེད་བརྒྱ་ཕྲག་གཅིག་ལས་ལྷག་ཙམ་བསགས་ནས་ཟླ་བ་དྲུག་གི་ཕོག་ཆས་ཚུལ་བཞིན་སྤྲོད་དེ།
ཧོར་ཟླ་གསུམ་པ་ནས་བརྒྱད་པའི་མཇུག་གི་བར་དུ་ལས་སུ་བཅོལ་ཏེ་གླ་རྔན་དཔའ་དར་གསོལ་རས་ཀྱིས་མགུ་བར་བྱས་ནས་རང་གནས་སུ་གཏོང་བ། དེ་འདྲ་ལོ་ངོ་དྲུག་གི་བར་དུ་མཛད་

ཅིང་ལོ་རེ་རེ་བཞིན་ཏུ་ཕྱག་རྫས་ཀྱི་དངོས་པོ་གཙང་དག་ཏུ་རྟེན་བཞེངས་ལ་སྦྱོར་བར་མཛད་པས་རྒྱུད་སྡེའི་བཀའ་པོད་སུམ་ཅུ་དང༌། མཆན་འགྲེལ་སྐོར་དང༌། སྐྱེས་རབས་བརྒྱ་ལྔ་བཅུ་པ་དང༌། ཐོར་བུའི་སྐོར་འགའ་ཞིག་བཅས་པར་དུ་བསྐྲུན་པ་དང༌།
དཀྱིལ་འཁོར་གྱི་བཀོད་པ་ལྷ་དང་བཅས་པའི་ཞལ་ཐང་སུམ་བརྒྱ་དང་བཅུ་ཕྲག་ལྷག་ཙམ་ལ་བཟང་གོས་སྤུས་ལེགས་ཀྱི་ཤན་དང་ལྡན་པ་དང༌། དཀྱིལ་འཁོར་གྱི་བྱ་བ་ལ་ཉེ་བར་མཁོ་བའི་ཡོ་བྱད་དང་བཅས་པ་དེ་དག་ཐམས་ཅད་ལ་རགས་བརྩིས་བྱས་པའི་དངུལ་སྲང་དྲུག་སྟོང་ལྔ་བརྒྱ་ཙམ་གྱི་གསོལ་ཡོན་སོང་ཞེས་གྲགས།
པར་ཤིང་གི་སྣུམ་རྩིའང་མར་སྲང་བཅུ་ཕྲག་བདུན་ལས་ལྷག་ཙམ་གཏོང་ངོ༌།
།འཇམ་མགོན་རྡོ་རྗེ་འཆང་རྣམ་གཉིས་ཀྱི་དྲུང་དུ་དབང་བསྐུར་གསན་སྐབས་ཕལ་ཆེར་གསེར་གྱི་ཚོམ་བུ་བཀོད་པའི་མཎྜལ་ཕུལ་བ་དང་ལོ་རེ་བཞིན་ན་བཟའ་སྤུས་ནམ་ལྡན་པ་རེ་སྐུ་ལ་གསོལ་བར་མཛད། ཕྱོགས་ཀུན་ནས་འདུས་པའི་བུ་སློབ་མཁས་གྲུབ་དགེ་བའི་བཤེས་གཉེན་གང་དག་མཆིས་པ་རྣམས་ལ་རྗེ་རང་གིས་བསྙེན་བཀུར་ཞུས་ཏེ་གསར་རྙིང་བཀའ་གཏེར་སོ་སོའི་ལུགས་ལྟར་འཆི་མེད་ལྷ་མཆོག་རྣམས་ཀྱི་སྒྲུབ་མཆོད་ཟབ་རྒྱས་སྔོན་དུ་འགྲོ་བས་འཇམ་མགོན་བླ་མའི་སྐུ་ཚེ་བརྟན་བཞུགས་ཀྱི་ཆོ་ག་ཡང་ཡང་བསྒྲུབས།
མདོར་ན་རང་གི་སྐུ་སྲོག་གླུད་དུ་གཏོང་བའི་བར་དུ་མཉེས་པ་གསུམ་གྱི་བྱ་བ་ཁོ་ནར་བརྩོན་པ་ལས།
མི་དགྱེས་པའི་བྱ་བ་སྐད་ཅིག་ཀྱང་མི་འབྱུང་བར་མཛད། དེ་ལ་བརྟེན་ནས་མཁྱེན་རྟོགས་ཀྱི་རྩལ་ཆེན་ཡོངས་སུ་རྫོགས་པ་གང་ཞིག་ཕལ་པའི་བློ་ཡིས་དཔག་པ་ནི་ནམ་མཁའ་ལ་ལག་

ཚད་བྱས་པ་དང་ཁྱད་ཅི་ཞིག་ཡོད། ཀུན་གསལ་ནོར་བུའི་སྣང་བ་འབྱུང་བྱའི་གཟུགས་འཛིན་གྱི་སྐལ་བས་མ་ཆུན་པ་བཞིན་དུ། སྐལ་དམན་འགའ་ཞིག་ལ་ཉེས་སྤྱོད་ལས་ལྡོག་པའི་གསུང་ཚིག་གི་སྦྱོར་བ་ཟིལ་དང་ལྡན་པ་གཏོང་བས།
ལས་ངན་གྱི་ནད་རོ་འཕར་ལྡང་བྱེད་པ་བཞིན་གྱུར་ཏེ། མ་མཁས་སོ། །མ་གྲུབ་བོ། །བརྗོད་པའང་འགའ་ཞིག་མཆིས། གྭ་གུ་བྱང་ཆུབ་ཤིང་གི་ནགས་ཁྲོད་སོགས་བསམ་གཏན་གྱི་མལ་དུ་འཛིན་མེད་མཐའ་བྲལ་ཆེན་པོའི་ཀློང་ནས་བཀྱེས་པའི་རྣམ་དག་ལྷ་ཡི་དགའ་མ་རྡོ་རྗེའི་མཚར་སྡུག་ངོམ་པ་དང་ལྷན་ཅིག་རྣལ་འབྱོར་ཟབ་མོས་རྩེ་བཞིན་ཡུན་རིང་དུ་བཞུགས།
བར་སྐབས་ཞིག་འཇམ་དབྱངས་བླ་མའི་སྤྱན་སྔར་ཕེབས་ཏེ།
རང་གི་མངོན་པར་རྟོགས་པ་ལས་བརྩམས་པའི་ཞུ་འབུལ་མཛད་པ་ན། ཀུན་མཁྱེན་དགྱེས་པའི་བཞད་སྒྲ་འཆི་མེད་རོལ་མོ་འབུམ་གྱིས་མི་མཚོན་པའི་དབྱངས་ལས་རྟོགས་པའི་དབང་ཕྱུག་གྲུབ་པའི་གཙུག་རྒྱན་གྱི་མངའ་གསོལ་ཆེ་བརྗོད་ཀྱི་སྙན་འགྱུར་དམ་པ།
རྒྱལ་ཀུན་སྙན་གཅིག་རྡོ་རྗེ་འཆང་བ་གང་གི་སྙན་རྒྱུན་དུ་རབ་འཛེས་ནོར་བུའི་དོ་ཤལ་སྦུད་པ་བཞིན་དུ་འཕྱང་བས་རྟོགས་ཤིང་གྲུབ་པའི་གྲགས་ལྡན་ཕལ་ཆེ་ངོ་ཚའི་གནས་སུ་འཕང་ནས་སྤོབས་པའི་ངོ་གདོང་འོག་ནས་འོག་ཏུ་འདུད་དགོས་པར་གྱུར་ཏོ།
།འོན་ཀྱང་རྗེ་འདི་ནི་རང་གི་ཡོན་ཏན་གྱི་ཆ་ཐམས་ཅད་མཛོད་ཕུག་གཅེས་ནོར་བཞིན་སྦེད་ཅིང་སྲུང་བ་ལ་མཐའ་གཅིག་ཏུ་གཞོལ་བ་ལས་གཞན་ལ་མི་གྲགས་པ་དང་མི་གཡེལ་བའི་ཐབས་ལྷུར་ལེན་པ་ཞིག་གོ
།མཁས་པ་མཁས་པའི་མདུན་ན་མཛེས། །བླུན་པོས་མཁས་པ་

ཇི་ལྟར་གོ །གྲུབ་པས་གྲུབ་པའི་ཉམས་མྱོང་ཤེས། །མ་གྲུབ་པ་ལ་ཅི་ཆ་ཡོད། །ཁ་ཅིག་རིག་ལམ་རྣོ་རྣོ་ཅན། །མཁས་པའི་ཕུད་དུ་བཀུར་ཤེས་གྲགས། །འཇམ་མགོན་བླ་མ་ཡབ་སྲས་ནི། །དོན་ལ་རྟེན་རྣམས་མཁས་པར་བསྔགས།
།སྔོན་བྱོན་བསྟན་འཛིན་ཆེ་རྣམས་ཀྱི། །རིང་ལུགས་དྲི་མེད་སྐྱོང་བར་མཛད། །ཁ་ཅིག་སྤྲོས་ལ་དགའ་བ་དང༌། །ཁ་ཅིག་སྤྲོས་མེད་ངང་ཚུལ་ཅན། །མཁས་གྲུབ་མངོན་རྟགས་ཡིན་ཅེས་ཟེར། །དེ་འདྲ་དོན་དང་ལྡན་པའང་སྲིད།
།འཇམ་མགོན་བླ་མ་ཡབ་སྲས་ནི། །སྤྲོས་བཅས་སྤྲོས་མེད་གང་ལྟར་ཡང༌། །ཐུབ་བསྟན་གྲུ་བཞི་ལམ་མེ་བ། །དེ་ལ་ཐུགས་ཀྱི་རྩེ་མོ་གཏད། །འགའ་ཞིག་འདི་མཁས་གཞན་གཏི་མུག །འདི་ཟབ་གཞན་ནི་མི་ཟབ་ཅེས།
།བབ་ཅོལ་མང་དུ་སྨྲ་བ་ཡི། །ཉམས་མགུར་སོགས་ཀྱིས་བློ་སྣ་བྲིད། །འཇམ་མགོན་བླ་མ་ཡབ་སྲས་ནི། །ནོར་བ་མེད་པའི་ལམ་ཐམས་ཅད། །འཁྲུལ་པ་མེད་པའི་འབྲས་བུ་ཅན། །ཐེ་ཚོམ་མེད་པའི་ངེས་པ་སྟེར།
།ཤེས་མེད་གྲགས་པའི་རྗེས་འབྲང་དང༌། །ཤེས་ལྡན་བློ་སྣ་མང་བ་ལ། །མེ་ཏོག་ཕོག་པའི་ལྷ་སྐལ་དེས། །ཆོག་ཅེས་དགོས་པའི་དབང་གིས་འདོམས། །བློ་སྣ་བསྒྱུར་བའི་ཚོགས་བཤད་ཙམ། །རྣམ་པ་ཀུན་ཏུ་གཙོར་མི་མཛད།
།གསང་ཆེན་སྨིན་གྲོལ་རྒྱུན་བཟང་ལ། །སྐུ་སྲོག་ལས་ཀྱང་གཅེས་པས་སྐྱོང༌། །དེང་སང་གངས་རིའི་ཁྲོད་འདི་ན། །རྣམ་དཔྱོད་ཤིན་ཏུ་གཏི་ཐུག་པས། །ཀློག་པས་སྤོང་བ་པ་ལ་གཤེ། །སྒོམ་པས་ཐོས་བསམ་བྱེད་ལ་འཕྱ།
།ཐེག་རྩ་འཛིན་པས་བསྟན་རྩ་འདོར། །བསྟན་རྩེ་འཛིན་པས་བསྟན་མཆོག་

སྨད། །བསྟན་པ་རིས་སུ་མི་བཅད་པ། །འཇམ་མགོན་བླ་མ་ཡབ་སྲས་ལགས། །རྒྱ་གར་མཁས་པའི་ལེགས་བཤད་དང༌། །དེ་ཡི་མན་ངག་ཟུང་འབྲེལ་གྱི། །བཤད་སྒྲུབ་བསྟན་པ་འཛིན་པ་ལ། །བརྒྱུད་པའི་བླ་མའི་རྗེས་སུ་ཞུགས།
།རྒྱུད་སྡེ་བཞི་ཡི་གཞུང་ལམ་ཆེ། །ཤིང་རྟ་ཆེན་པཽས་ཕྱེས་པ་ལ། །བསྟན་པའི་སྲོག་ཤིང་ཉིད་དུ་བཟུང༌། །ཚད་མར་གྱུར་པའི་བཀའ་བབས་གཞན། །ཇི་ལྟར་གཞལ་མེད་ཁང་བཟང་ལ། །མུཀྟི་ཀཿཡི་ཕྲེང་མཛེས་བཞིན།
།སྤུད་པའི་སྐལ་བཟང་སྲིད་ན་ངོམ། །ཨེ་མ་ངོ་མཚར་གཟི་བརྒྱ་པ། །ཕྱོགས་མེད་ཀློང་ན་རིས་མེད་ཀྱི། །པདྨའི་དཔལ་དུ་རྩེ་བའི་ཚེ། །ཕྱོགས་རེའི་མིག་ཅན་ཁ་ཅིག་ནི། །ཡལ་འདབ་ལྔ་པས་ཡོལ་བ་བཞིན།
།ཅ་ཅོ་སྒྲོགས་པ་རང་བློའི་སྐྱོན། །འབྲེལ་ཚད་དོན་ལྡན་ཁྱེད་མཁྱེན་ནོ། །ཅེས་བརྗོད་པ་ནི་བར་སྐབས་ཀྱི་ཚིགས་སུ་བཅད་པའོ། །ཡང་རྗེ་བླ་མ་མཁྱེན་བརྩེ་ནུས་པའི་མངའ་བདག་འདི་ཉིད། དབྱར་གྱི་དུས་ཤིག་ན།
མེ་ལིང་རྡོ་རྗེ་རྫོང་དམར་ཅེས་པའི་ཡུལ་བདག་དྲག་རྩལ་ཅན་གྱི་མདུན་ཕྱོགས་བཞུགས་སྒར་བབས་པའི་ཚེ། ནམ་མཁའ་ལས་གློ་བུར་དུ་སྤྲིན་ནག་ཆུང་ངུ་ཞིག་བྱུང་ནས་དྲག་ཆར་བབས་ཏེ་འབྲུག་སྒྲ་ངར་སྐད་འབྱིན།
སྒར་ལས་མདའ་རྒྱང་གང་ཙམ་གྱི་སར་གནམ་མདའ་མེ་སྟག་འཕྲོ་བ་ཞིག་ལྷུང་བས་རང་གཞན་གཉིས་ཀྱི་རྟ་དྲེལ་འདྲེས་འདུག་པའི་ནང་ནས་ལྔ་བསད་སོང་བ་ནི། དེ་དང་ཉེ་བའི་སར་རྡོ་རྗེ་བྲག་གི་དགོན་པ་ཞེས་མིང་དུ་བརྗོད་པ་ཞིག་ཡོད་པའི་བླ་བྲང་དེའི་ཡིན་པ་ལ་བརྟེན་ནས།
དགོན་དེའི་བླ་གྲྭ་རྣམས་ཀྱིས་ཐོག་བརྡུག་བླ་མ་ཟེར་ནས་གུས་འདུད་ཆེན་

པོས་ཞབས་པད་བསྟེན་ཅེས་གྲགས། ཡང་སྐབས་ཤིག་ན་རྗེ་རང་གི་ཉེར་གནས་ཀྱང་ཡུན་རིང་མྱོང་བའི་དགེ་སློང་དཀོན་རྒྱལ་ཞེས་པ་དེ་ཉིད། རང་གི་ཁྱིམ་གཞིས་སུ་ཡོད་སྐབས། གདོན་བགེགས་སྟོབས་ཆེན་མ་རུངས་པ་ཞིག་རྒྱུད་ལ་ཞུགས་ཤིང་འདྲེ་གདོན་གྱི་འདུ་ཤེས་ཅན་དུ་གནས་འགྱུར་ནས་གཏམ་དང་སྐད་ཆ་ངེས་མེད་སྣ་ཚོགས་བརྗོད་དེ།
ང་ད་ནང་རྒྱ་གར་ནས་འོང་ངོ་ཟེར་བ་དང༌། ད་ནང་རྒྱ་ནག་ནས་འོང་ཟེར་བ་ལྟ་བུས་མཚོན་པའི་ཡུལ་ཐག་རིང་མང་པོ་ནས་མགྱོགས་པར་སླེབས་ཚུལ་དང༌།
སྤྱོད་ལམ་མ་ངེས་པ་སྣ་ཚོགས་བྱེད་ཚུལ་སོགས་གླེང་ཞིང༌། ཧབ་རྒྱུག་བྱེད་ཤོར་བ་ལ་ཉེ་སྐབས་མི་ཤུགས་ཆེན་མང་པོས་བཟུང་མ་ཐུབ་པར། རྗེ་འདི་ཉིད་ཀྱི་ན་བཟའ་རྙིང་པ་ཞིག་སྟེང་ལ་འཕངས་པས་ཐག་པས་བཅིང་པ་བཞིན་གྱུར་ཏོ།
།བླ་མ་ཆེན་པོ་འགའ་ཞིག་དང༌། བླ་མཆོད་མང་པོས་གཏོ་བཅོས་རིམ་གྲོ་གང་ཟབ་བསྒྲུབས་ཀྱང་ཆེར་ཕན་བསྐྱེད་མེད་སྐབས།
རྗེ་འདི་ཉིད་ཀྱི་བཀའ་ལས། ད་གཟོད་ཞག་བདུན་ནང་འདིར་སླེབ་ངེས་གྱིས་ཤིག་ཕེབས་པ་ལྟར་ཁྲིད་སོང་བས། དྲག་པོའི་སྲེག་བླུགས་སྐབས་སུ་འགུག་གཞུག་མཛད་པ་ན་ནད་པའི་ངག་ནས། ང་རང་འཁོར་དང་བཅས་པ་ཁྲིད་སོང་ངོ༌།
།ངའི་ལུས་ལ་མེ་འབར་བྱུང་ངོ་ཟེར་ནས་འཇིགས་སྐྲག་ཆེན་པོས་འདུག་མི་བཟོད་པ་བྲོས་གྲབ་བྱེད་པར་མི་གཞོན་ལྔ་དྲུག་ཙམ་གྱིས་མནན་དཀའ་བར་གྱུར་ཚེ། རྗེ་མཐུ་སྟོབས་དབང་ཕྱུག་གི་ཞལ་ནས་ཕཊ་སྒྲ་དྲག་པོ་གཅིག་གནང་བའི་དེ་མ་ཐག་ཏུ་ས་ལ་འགྱེལ་ནས།
དབུགས་ཀྱི་རྒྱུ་བ་ཆད་པ་ལྟ་བུའི་ངང་དུ་ཇ་སྦྱོར་གསུམ་བཞིའི་ཡུན་

ལ་གནས་པར་གྱུར། དེ་ན་ཡོད་པ་རྣམས་ཀྱིས་ཤི་བའི་མྱ་ངན་བྱས་ཀྱང༌། རྗེ་བླ་མ་ནི་སྦྱིན་སྲེག་གི་རྗེས་ཆོག་བསྡུས་ནས་ནད་པའི་རྩར་ཕེབས་ཤིང་ཁྲུས་དང་ལྗགས་ཆབ་ཀྱིས་བྲན་པར་མཛད། ནད་པའི་མིང་ནས་སྨྲོས་ཏེ་ཁྱོད་རང་ཡར་ལ་ལངས་ཤིག་ཅེས་ལན་གཅིག་གསུང་མ་ཐག་ཏུ།
གཉིད་ལོག་པ་ལས་སད་པ་བཞིན་ཏུ་ཡར་ལྡང་ནུས་པར་གྱུར་ཏོ། །དེ་ནས་བཟུང་སྟེ་གདོན་བགེགས་སྟོབས་ཆེན་གྱིས་བདག་ཏུ་བཟུང་བ་ཡང་རྗེས་མེད་དུ་ཞི་བར་གྱུར་པ་ཐམས་ཅད་ཀྱི་དབང་པོའི་མངོན་སུམ་མོ།
།ཚུལ་འདི་ནི་བསད་པ་གསོ་ནུས་པ་དང༌། འཆི་བ་སློང་ནུས་པའི་བརྟུལ་ཞུགས་ཀྱི་རྩལ་ཆེན་རྫོགས་པ་ལས་ཆ་ཙམ་ཞིག་གདུལ་བྱའི་སྤྱོད་ཡུལ་དུ་སྟོན་པའི་དུས་སྐབས་ཤིག་ཏུ་ཁེལ་བ་མངོན་ནོ།
།དེ་ལས་དུས་ཚོད་ཅུང་སྔ་བ་ཞིག་ལ་རྔད་ལྕགས་མཁར་མདོ་ཞེས་པའི་ས་ཕྱོགས་ཤིག་ཏུ་འབྱུང་པོ་སྟོབས་ཆེན་གྱི་གནས་གཞི་གསར་དུ་ཆགས་པ་རྗེ་འདི་ཉིད་ཀྱིས་གཟིགས་ཏེ།
དྲག་པོའི་བསྲེགས་བླུགས་ཀྱི་ལས་སྦྱོར་ལ་བརྟེན་ནས་ཨར་ལ་གཏད། སླར་མི་ལྡོག་པའི་ཕྱིར་ས་གནད་ཀྱི་མེ་བཙའ་བཏབ། དེ་དག་གི་སྐབས་སུ་མི་མིན་མཐོང་བའི་མིག་ཅན་རྣམས་ཀྱིས་མཁའ་ཁང་རྨིང་ནས་འགྱེལ་བ་དང་གདུག་འདྲེ་རྣམས་མཐར་བསྐྲད་གཏོང་བ་མཐོང་ཞེས་གྲགས།
སྔར་གདུག་འདྲེས་རློམ་པའི་མི་དེས་ཀྱང་ངེད་རྣམས་བླ་མ་རྡོ་རྗེ་བཟུང་བ་མི་མགོའི་དོ་ཤལ་བྱས་པ་ཞིག་གིས་ཡུལ་ནས་ལན་གྲངས་ཕུད་བྱུང་རབས་བཤད་པའང་དེ་སྐབས་ཡོད་པ་ཀུན་གྱིས་ཐོས་སོ།
།འདི་ལྟ་བུའི་རྒྱལ་འགོང་མ་རུངས་པ་འདི་ནི། ཡུལ་གང་དུ་རྒྱུ་འགྲུལ་གནས་གསུམ་བྱས་ན།

འཐབ་རྩོད་ཡམས་ནད་འབྱུང་ཞིང་མི་ཆེན་བླ་དཔོན་མང་པོའི་སྲོག་དབུགས་སྡུད་ནས་འཁོར་དུ་ཁྲིད་པ་སོགས་ཕུང་ཁྲོལ་ཀུན་གྱི་སྣ་འདྲེན་བྱེད་པའི་སྟོབས་ཆེན་ཞིག་ཡིན་པ་ཡོངས་སུ་གྲགས། བརྩེ་བའི་ཐུགས་རྗེ་ཡང་ཚད་མེད་པ་མངའ་བ་ལ་ཕལ་པའི་བློས་དཔྱོད་པ་མི་ནུས་མོད།
ཕྱོགས་རེ་ནས་བསམས་ན། དུས་ཀུན་ཏུ་སེམས་ཅན་སྤྱིའི་སྡུག་བསྔལ་ལ་ཐུགས་ཀྱིས་མི་བཟོད་པའི་ངང་ཚུལ་གྱིས་སྒྲིབ་སྦྱོང་གི་སྒོ་སྣ་ཚོགས་ཀྱི་ཐབས་ཚུལ་ལ་ཐུགས་རྩོལ་ཆེན་པོ་རྒྱུན་པར་གནང༌།
བྱེ་བྲག་ཏུ་ཤིན་ཏུ་ཉམ་ཐག་པ་གང་དང་གང་ཞིག་མཐོང་ཐོས་སུ་གྱུར་པ་མཆིས་ན། བླ་མ་དཀོན་མཆོག་གི་ཐུགས་རྒྱུད་བསྐུལ་དང༌། ངོས་ལྐོག་གང་རུང་ནས་ཕན་ཐབས་ལྷུར་ལེན་པ་དང༌།
གསོན་གཤིན་གང་ཡིན་དེའི་མིང་ནས་ཡང་ཡང་སྨོས་ཏེ་སྐྱབས་གསོལ་བདེན་ཚིག་བརྗོད་པ་དང༌། གཟུངས་སྔགས་ཟབ་མོས་བྱིན་གྱིས་བརླབས་པ་རྣམས་མཛད། ལོ་ཏོག་གི་དོན་དང༌། ཡུལ་ཁམས་ནད་ཡམས་འཁྲུགས་རྩོད་སོགས་ལ།
དོན་དེ་ཁོ་ན་ལ་སེམས་པ་ལྟ་བུའི་ཐུགས་ཁུར་ཆེན་པོ་བཞེས་ཏེ། རང་ཉིད་ཀྱིས་ཕན་ཐབས་གང་ཟབ་གང་བསྔགས་ལ་བརྩོན་པ་རྒྱུན་ཆགས་སུ་བསྐྱེད་པ་དང༌། གཞན་མཁྱེན་སྟོབས་ནུས་པ་མངའ་བ་དག་ལའང་རང་དོན་ལྟར་བསྐུལ་མ་འདེབས་པར་མཛད།
མཁྱེན་པའི་སྤྱན་རས་རྣམ་པར་གསལ་བ་ནི་སྒྲིབ་ཐོགས་དང་བྲལ་བ་ལ་སུ་ཞིག་གིས་ཚད་བཟུང་བ་ནུས་ཏེ། རྗེ་རང་གིས་ནི་ཅི་ཡང་མི་མཁྱེན་པ་དང་མི་གཟིགས་པའི་ཟོལ་གྱིས་སྒྲིབ་མོད།
ཉི་ཟླའི་འོད་སྣང་ཆུ་འཛིན་གྱི་གསེབ་ནས་ཆ་ཤས་ཙམ་རེ་

མངོན་པ་ལྟ་བུ། སྔར་བྱང་ལམ་དུ་ཞུགས་སྐབས་འགུ་ལོག་ཇག་པ་སྟོང་ཕྲག་གཉིས་ལས་ཉིན་གསུམ་གྱིས་བྱོལ་ཐབས་མཛད་པ་དང༌། སྔ་ནས་འདྲིས་ཟབ་ཆེ་བའི་རྫོང་གསར་གྲྭ་པ་ཞིག་ངོར་དུ་སོང་སྐབས་གཙང་གཞིས་རྩེ་ནས་རྐྱེན་ལམ་དུ་སོང་བ་དང་དུས་མཚུངས་པ་ཞིག་ལ།
དེའི་མིང་ནས་སྨོས་ཏེ་བྱང་སྲེག་བསྔོ་སྨོན་ཁམས་ཕྱོགས་སུ་བཞུགས་སྐབས་མཛད། རྒྱུད་སྡེའི་པར་ཐོག་མར་བརྐོ་བའི་སྐབས་སུ། མི་ངན་གདོང་ལ་སྨེ་བ་ཡོད་པ་ཞིག་གིས་དཀྲུག་ཤིང་ཅུང་ཟད་བྱེད་པ་འདྲ་ཡང་ཨ་འུ་རྩི་གསུང༌།
ཕྱིས་པར་རྐོས་རྣམས་དང་ངན་སྨྲས་ཀྱི་ལབ་གླེང་ཕྲན་བུ་བྱུང་སྐབས་མི་དེ་འདྲ་ཞིག་ཡོད་འདུག་པ་ལ་ཉེར་གནས་དག་གིས་མངོན་མཁྱེན་གསུང་ངོ་ཞུས་པས་མངོན་མཁྱེན་གཏན་ནས་མ་རེད་གསུང༌།
ནང་ཆེན་རྒྱལ་པོའི་སྲས་ལོ་ལྔ་ལོན་པ་ཅན་ཞིག་ལ། འདི་ནི་ངོར་ཨེ་ཝཾ་པའི་བླ་མ་ཞིག་གི་སྐུ་སྐྱེ་ཡིན་འདུག་པ་ལ། གྲོགས་པོ་ངན་པས་བློ་སྣ་བསྒྱུར་མ་སོང་ན།
བསྟན་པ་སྤྱི་དང་བྱེ་བྲག་ལ་ཕན་པ་ཞིག་འོང་བ་ཡིན་ནོ་གསུང༌། གློ་བུར་དུ་མི་དྲག་ཞན་མཆོག་དམན་འགའ་ཞིག་གིས་མིང་སྨོས་ནས་ཨ་བ་རིས། །སྙིང་རྗེ་གསུང་ན། དེ་ལ་ན་ཚ་ཤི་ཆད་རྐྱེན་ངན་ཟློག་ཏུ་མེད་པ་གཅིག་འོང་ངེས་ཡིན་ཅེས་དུས་རྒྱུན་རྒྱུས་ཡོད་དག་གིས་གླེང་བ་ཞིག་ཡོད།
ཡང་བདེ་བར་བཞུགས་སྐབས་གཅིག་ལ། དེང་སྐབས་ཆོས་སྐྱོང་སྲུང་མ་རྣམས་ནི་ཁྲོ་ཞིང་འཁྲུགས་པའི་ཉམས་འགྱུར་དང་ལྡན་པས་བྲེལ་བ་ཟིང་ཟིང་མཛད་ནས་ཡུན་རིང་སོང་བ།
ད་ནི་སྡེ་དགེའི་མི་ངན་འདི་རྣམས་ཀྱི་བྱེད་

སྤྱོད་མང་བ་ལ་བརྟེན་ནས་ས་སྐྱོང་ཆོས་རྒྱལ་མཆོག་གི་བསྟན་སྲིད་ལ་འཕོ་འགྱུར་བློ་མི་བཟོད་པ་ཞིག་འོང་བ་འདྲ། རང་རེས་ཕན་རིམ་ཞི་དྲག་སྣ་ཚོགས་སྒྲུབ་ན་ཅུང་ཟད་ཕན་པའི་སྐབས་སྲིད་ཀྱང༌། བསྟན་ཆུས་ལ་ཅི་ཡང་མི་སེམས་ཤིང༌།
རང་འདོད་ཁོ་ན་ཕུག་འཆང་ཅན་གྱི་དམ་སྲི་མ་རུངས་པ་འདི་དག་གིས་ཁོ་རང་རྣམས་ལ་མཐུ་གཏད་བྱེད་དོ་ཟེར་ནས་འདུག་སོས་མི་བདེ་བ་དང༌། ཕན་མེད་གནོད་པའི་སྣ་འདྲེན་ཞིག་འོང་ངམ་སྙམ།
སེམས་ཅན་རང་རང་གི་ལས་ངན་དུས་སུ་སྨིན་པ་ལ། སངས་རྒྱས་རྣམས་ཀྱི་མཐུ་ཡང་རྡུག་པ་འདྲ་གསུངས་ནས་ཐུགས་སྐྱོ་བའི་ངང་ཚུལ་བསྟན། ཉིན་རེ་ཟུང་ལ་གསོལ་བ་འགག་པར་གྱུར། རིམ་གྱིས་འཁྲུགས་པའི་འགོ་བརྩམས་ནས།
མཐར་ཆོས་སྲིད་རྒྱ་མིའི་ལག་ཏུ་ཤོར་བར་གྱུར་པ་ན། སེམས་ལ་ངེས་ཤེས་སྐྱེ་བ་ཞིག་བྱུང་ངོ་ཞེས་རྒྱུས་ཡོད་དག་གིས་གླེང་ཡང་རྗེ་བླ་མ་མཁྱེན་བརྩེའི་ཞབས་ཀྱི་སྐུ་མདུན་ནས། རྗེ་འདི་ཉིད་བགྲང་བྱ་ཞེ་གཉིས་པའི་སྐབས་ཤིག་ལ།
ཁྱེད་ནས་གཞན་འགྲན་མེད་པའི་དད་བརྩོན་ཕུལ་དུ་བྱུང་བ་དེ་ལྟ་བུའི་རྒྱུད་སྡེ་རབ་འབྱམས་ཀྱི་བཀའ་བསྡུས་མཐར་ཕྱིན་ནས་ཆོས་སྦྱིན་མི་ཟད་པའི་ཕྱི་མོ་བསྐྲུན་ཟིན་པ་ནི།
སངས་རྒྱས་བསྟན་པའི་ཡང་སྙིང་གསང་ཆེན་རྡོ་རྗེ་ཐེག་པ་ལ། དེ་ལས་ལྷག་པའི་དོན་ཆེན་པོ་དང་མཛད་པ་ཆེན་པོ་གནང་རྒྱུ་མེད་པས། སྤྲོ་དགའི་མེ་ཏོག་ལན་བརྒྱར་འཐོར་ཤིང༌། བསྔགས་པའི་རོལ་མོ་སྟོང་དུ་འཁྲོལ་བའི་གནས་སུ་གྱུར།
ད་དུང་བསྙེན་པ་གང་དང་གང་དགོས་པ་ཐམས་ཅད་འགྲུབ་པར་མཛད་ནས་ཕྱི་རབས་པ་རྣམས་ཀྱིས་ཕྱག་ལེན་མི་འཆུག་པ་དང༌།

མིག་ལྟོས་ཡར་ལྡན་དུ་བྱ་བའི་དཔེར་འགྱུར། དེ་ནས་ཆུ་འབྲུག་ཟླ་བ་དང་པོའི་ཚེས་ཉེར་ལྔ་ཙམ་ལ་བསྟན་རྒྱུན་ལ་ཕན་པའི་སློབ་བུ་གང་དག་འདུས་པ་ལ་རྒྱུད་སྡེ་རིན་པོ་ཆེ་རྣམས་ཀྱི་དཀྱིལ་འཁོར་ཞལ་ཕྱེ་ནས་དབང་བསྐུར་མཛད་པའི་སྒོ་དང་པོ་འབྱེད་ན་ལེགས་སོ་སྔར་མ་གསན་པའི་རྣལ་འབྱོར་རྒྱུད་ཀྱི་སྐོར་དེ་དག་ཀྱང་དེ་དུས་འགྲུབ་པ་ཞིང་ཡོང་ངོ་གསུངས།
ཤིན་ཏུ་རྩ་བ་ཆེ་རིགས་ཀྱི་རྟེན་དང་མྱོང་གྲོལ་དམ་རྫས་སྐོར་རྣམས་གནང་བར་མཛད་དོ།
།ཡབ་སྲས་གཉིས་འབྲལ་མི་ཕོད་པ་ལྟ་བུས་བཀྱེང་ནས། བླ་མ་རྒྱང་འབོད་ཀྱི་གདུང་དབྱངས་ཚིགས་སུ་བཅད་པ་ཞིག་མཛད་དེ། རབ་འབྱམས་རྩ་གསུམ་རྒྱ་མཚོའི་གསང་གསུམ་སྒྱུ་འཕྲུལ་བཀོད་པས་བྱིན་གྱིས་བརླབས་པའི་གནས་མཆོག་དཀར་མོ་སྟག་ཚང་གི་བྱ་སྐྱིབ་ལྷ་ཤིང་དང་སཱ་ལའི་སྨན་ལྗོངས་ཉམས་དགའ་བ་ལ་རྒྱལ་བས་བསྔགས་པའི་ཡོན་ཏན་གྱི་འབྱོར་པ་དུ་མས་བརྒྱན་པའི་སྒྲུབ་གནས་དེ་ཉིད་དུ་ཕེབས་ཏེ་དབེན་གསུམ་གྱི་བདུད་རྩིས་ཕྱི་ནང་གི་འདུ་འཛི་ལྷག་མེད་དུ་བཅིལ་བཞིན།
བྱ་རྒྱུད་རིགས་གསུམ་སྤྱི་སྒྲུབ་དང༌། རྡོ་རྗེའི་རིགས་ལ་མི་གཡོ་བ། དེ་བཞིན་གཤེགས་པའི་རིགས་ལ་དྲི་མེད་རྣམ་གཉིས།
པདྨའི་རིགས་ལ། ཚེ་དཔག་མེད། སྤྱན་རས་གཟིགས། སྦྱོང་རྒྱུད་རྣམ་སྣང་མངོན་བྱང༌། རྣལ་འབྱོར་རྒྱུད་རྡོ་རྗེ་དབྱིངས་བླ་མེད་ཀྱི་རྒྱུད་ལས། ཕ་རྒྱུད་གསང་བ་འདུས་པ་མི་སྐྱོད་པའི་རིམ་ལྔའི་ཉམས་བཞེས་དང་བཅས་པ་དང༌།
བསྐྱེད་རྫོགས་ཟུང་འབྲེལ་གྱི་སྒོ་ནས། འཇམ་པའི་རྡོ་རྗེ་དང༌། རྡོ་རྗེ་འཇིགས་བྱེད་ར་ལུགས་དང༌། མ་རྒྱུད་སྤྱི་ལ་སངས་རྒྱས་མཉམ་སྦྱོར་དང༌། ཧེ་རུ་ཀའི་རིགས་ལ་འཁོར་ལོ་སྡོམ་པ་ལཱུ་

ནག་དྲིལ་གསུམ་གྱི་སྒྲུབ་ཚུལ་སོ་སོར་རིམ་བཞི་རིམ་ལྔ་དང་བཅས་པ། ཡང་སྙིང་ནཱ་རོ་ཏ་པའི་ལུགས་ཀྱི་རྣལ་འབྱོར་བཅུ་གཅིག་རྫོགས་རིམ་དང་བཅས་པ། གཉིས་མེད་ཀྱི་རྒྱུད་དཔལ་དུས་ཀྱི་འཁོར་ལོ་སྦྱོར་དྲུག་གི་ཉམས་ལེན་དང་བཅས་པ།
སྔ་འགྱུར་བའི་རྒྱུད་སྡེ་མ་ཧཱ་ཡོ་གའི་ཕྱོགས་རྡོ་རྗེ་ཕུར་པ། ཨ་ནུ་ཡོ་གའི་ཕྱོགས་ཡང་དག་ཧེ་རུ་ཀ །ཤང་ལུགས་རྒྱུད་སྡེ་ལྔ་ཆིག་དྲིལ་དང༌། སྒྲུབ་ཐབས་རིན་པོ་ཆེན་ཀུན་ལས་བཏུས་པའི་ཆོས་སྡེ་ལས།
ཚེ་དང་ཤེས་རབ་དང༌། དཔལ་བསྐྱེད་པ་དང༌། ནད་གདོན་སྡིག་སྒྲིབ་ཞི་བ་དང༌། གདུལ་བྱ་དབང་དུ་འདུ་བའི་སྐོར་གྱི་ལྷག་པའི་ལྷ་མཆོག་དུ་མའི་བསྙེན་སྒྲུབ་ལ་རྩེ་གཅིག་ཏུ་བརྩོན་པར་མཛད།
དེ་དག་ཐམས་ཅད་ཀྱང་བསྟན་པ་རིན་པོ་ཆེ་ཁོ་ནར་དགོངས་པའི་དབང་གི་འབད་རྩོལ་ཆེན་པོ་གནང་བ་མ་གཏོགས་རང་དོན་རང་གཅེས་ཙམ་ལས་གཞན་མེད་པ་དག་གིས་དེ་འདྲའི་དཀའ་ཚེགས་ཅི་ཞིག་དགོས།
ཟབ་དགུ་ཉོན་ལ་ཉམས་ལེན་གཅིག་ཏུ་དྲལ། །ཞེས་པ་ལྟ་བུ་མ་མཁྱེན་པ་དང་མ་ཐོན་པའང་མ་ལགས་ཤིང༌། གནད་གཅིག་མ་ཟིན་ཅ་ཅོ་མང་པོས་བསླུས། །ཞེས་པ་ལྟ་བུའི་རིགས་ཅན་ཡང་མ་ལགས་མོད། ཀུན་ཀྱང་བསྟན་པ་རྒྱས་པའི་རྒྱུ་རུ་བསྔོས།
།ཞེས་པ་ལྟར། ཕྲིན་ལས་རྩལ་སྤྲུགས་ཀྱིས་རྒྱལ་བསྟན་དབང་གི་རྒྱལ་པོ་གདུལ་བྱའི་རྒྱལ་མཚན་གྱི་རྩེ་མོར་བསྐལ་པ་ནས་བསྐལ་པའི་བར་དུ་བརླིང་བའི་ཐབས་ཀྱི་ཁྱད་པར་གང་དང་གང་མཆིས་པ་དེ་དག་ལ་རྣམ་པ་གཅིག་ཏུ་གཞོལ་ཅིང་མཐའ་གཅིག་ཏུ་འདྲིལ་བར་མཛད་དོ།
།རྗེ་ཉིད་ཀྱི་བགྲང་གཞི་ཞེ་དྲུག་པར། ཀུན་མཁྱེན་འཇམ་དབྱངས་

བླ་མ་དགོངས་པ་གཞན་དུ་གཏད་པ་ཐུགས་སུ་ཆུད་ནས། བགྲང་བྱ་དོན་གསུམ་བཞེས་པའི་ཆུ་འབྲུག་ཆོ་འཕྲུལ་ཟླ་བའི་ཡར་ཚེས་བརྒྱད་ལ་རྫོང་སར་བཀྲ་ཤིས་ལྷ་རྩེར་ཕེབས་ཏེ་ཞབས་བརྟན་འབུལ་བཞེད་དང༌། ཞལ་འཇལ་གསུང་ཐོས་ཀྱི་འདུན་པ་ཤིན་ཏུ་ཆེ་ཡང་དེ་ན་གནས་པའི་དབང་ཡོད་དག་གིས་བཀག་འགོག་བྱས་པས།
རྟེན་འབྲེལ་ལེགས་པའི་ལམ་ལས་ལྡོག་སྟེ་ཉེས་པའི་ཕྱོགས་སུ་ལྷུང༌། ཀྱེ་མའོ་བསྟན་པའི་ཉི་མ་དེས། །ཀྱི་ཧུད་ཡུལ་འདིར་སྟོང་པར་འགྱུར།
།ཚེ་མཐར་གཏུག་པའི་ནད་པ་དག །སྨན་པས་བོར་བ་ཇི་བཞིན་ནོ། །ཅེས་ཆེད་དུ་བརྗོད་ཅིང༌། ཉིན་གྲངས་རེ་ཟུང་ལ་གསོལ་བའང་འགག་པར་གྱུར། བདུན་ཕྲག་གཉིས་སོང་མཚམས་དམར་ཕྱོགས་ཀྱི་དགའ་བ་གཉིས་པར་སྤྲུལ་གཞི་བི་མ་ལ་མི་ཏྲའི་ཐུགས་ཀར་ཐིམ་ནས་གཟུགས་སྐུའི་བཀོད་པ་རེ་ཞིག་བརྟུལ།
གསང་བདག་བླ་མ་འདི་ཉིད་ནི་དེ་ནས་ཞག་གསུམ་སོང་བའི་ཉེར་ལྔ་ལ་སྟེན་མཆོག་རྡོ་རྗེ་འཆང་གི་གསང་མཛོད་རྒྱུད་སྡེ་རབ་འབྱམས་ཀྱི་ཆོས་ཀྱི་འཁོར་ལོ་བསྐོར་བའི་དབུ་བརྩམས།
དཀྱིལ་འཁོར་གྱི་གཙོ་བོ་རྗེ་འཇམ་དབྱངས་བླ་མའི་མཁའ་ཁྱབ་ཡེ་ཤེས་ཀྱི་སྐུ་གཅིག་ཉིད་དུ་མའི་རྣམ་རོལ་ཏུ་ཤར་བ་ལ་ཐུགས་ངེས་གཏིང་ནས་འཁྲུངས་པའི་ངང་ནས་མཆོད་ཚོགས་རབ་འབྱམས་ཀྱི་མཆོད་པ་དང༌།
དབང་དང་དངོས་གྲུབ་ལེན་པ་ལ་ནན་ཏན་སྙིང་པོར་མཛད་པའི་རྗེས་སུ་རྡོ་རྗེའི་སློབ་མ་རྣམས་ལ་གནང་བ་ཡིན་པས་རྗེ་རྫོགས་པའི་སངས་རྒྱས་དེ་ཉིད་ལས་དབང་ནོས་པ་དང་ཁྱད་མེད་ཅེས་ཡང་ཡང་གསུང་ཚུལ་འདི་ནི་བླ་མའི་དགོངས་པ་རྫོགས་པའི་ཐབས་ཚུལ་ཞིག་ལ་ངོ་མཚར་

རྨད་དུ་བྱུང་བ་སྔོན་ཆད་གྲགས་ལྡན་སུས་ཀྱང་སྤྱོད་ཡུལ་དུ་མ་གྱུར་བ་རྗེ་འདི་ཉིད་ཀྱི་ཁྱད་ཆོས་བླ་ན་མེད་པ་ལགས་སོ། །བླ་མའི་གདུང་ལ་མེ་མཆོད་ཕུལ་བའི་རྡོ་རྗེ་སློབ་དཔོན་མཛད་སྐབས་མ་གཏོགས་རྒྱུན་ཆགས་སུ་རྒྱུད་སྡེ་རབ་འབྱམས་རྒྱ་མཚོའི་སྒྲུབ་མཆོད་ཟབ་རྒྱས་དང་དབང་བསྐུར་བརྒྱ་ཕྲག་གསུམ་ལས་གསུམ་ཚན་གཅིག་གིས་ལྷག་ཙམ་དང༌།
ཟབ་ཁྲིད་ཉེར་ལྔ། རྒྱུད་ཀྱི་བཤད་བཀའ། རྒྱབ་རྟེན་ལུང་དང་བཅས་པ་མུ་ཏིག་བསྟར་ལ་བརྒྱུས་པ་བཞིན་དུ་སྐལ་ལྡན་རིག་འཛིན་བསྟན་རྒྱུད་སྨན་ངེས་ཀྱི་བླ་སྦྲུལ་རྣམས་ལ་ལེགས་པར་སྤེལ་ཞིང་ལེགས་པར་གནང་བར་མཛད་དོ།
།དེ་ཡང་ཞག་གི་ཕུང་པོ་བདུན་ལ་ཉག་མ་བཅོ་ལྔས་ལྷག་པའི་ཁོངས་སུ་གྲུབ་ནས་སྨིན་དྲུག་ཟླ་བའི་རྫོགས་པ་གཉིས་པའི་ཚེས་ལ་ག་ཎ་ཙཀྲའི་མཆོད་པ་དང་བཅས་ཏེ་དྲིན་ཆེན་བླ་མ་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དང་ཀུན་མཁྱེན་འཇམ་དབྱངས་བླ་མ་རྣམ་པ་གཉིས་ཀྱི་ཟག་མེད་ཐུགས་དགོངས་ཟབ་མོ་ཡོངས་སུ་རྫོགས་པའི་ཐུགས་སྨོན་ཀུན་ཏུ་བཟང་པོའི་སྤྲིན་ཕུང་རབ་འབྱམས་ཆོས་དབྱིངས་མུ་མཐའ་མེད་པའི་ཞིང་ཁམས་ཐམས་ཅད་དུ་རྒྱས་ཤིང་ཁྱབ་པར་བརྡལ་བའི་སྤྱོད་ཡུལ་ཟབ་མོ་སྒྱུ་མ་ལྟ་བུའི་རྣམ་ཐར་ལ་གཅིག་ཏུ་གཞོལ་བར་མཛད་དོ།
།རྣལ་འབྱོར་གྱི་རྒྱུད་སྡེ་ལས་དཔལ་མཆོག་དང་པོ་དང༌། རྡོ་རྗེ་རྩེ་མོ་རྣམས་འཇམ་མགོན་རྡོ་རྗེ་འཆང་གིས་གནང་བའི་ཞལ་བཞེས་ཐོབ་མོད་ཀྱང༌།
རང་གི་བགོ་སྐལ་དུ་མ་རྙེད་པ་རང་གི་བསོད་ནམས་ཀྱིས་མ་ཆུན་པ་ཡིན་ནམ་གསུངས་སྐབས་ཤིག་ལ་ཐར་རྩེ་མཁན་ཆེན་འཇམ་དབྱངས་རིན་ཆེན་རྡོ་རྗེ་ཕྱོགས་

དེར་ཕེབས་སྐབས་དང་འགྲིག་ནས་རྗེ་དེ་ལ་ཐུགས་རྒྱུད་བསྐུལ་བས་ཁོང་གིས་བཞེད་པ་སྐོང་ངོ་ཕེབས་པ་ལྟར་ཐུགས་ཀྱི་དགོངས་པ་ཅན་གྱི་དགོངས་བཞེད་ལྷག་པ་མ་ལུས་པ་ཡོངས་སུ་གང་བར་གྱུར་ཏོ། །ལོ་སྔ་མའི་ནང་དུ་མཁན་ཆེན་རིན་པོ་ཆེ་ལ་རྗེ་མཁྱེན་བརྩེས་སང་ཟླ་བ་དང་པོའི་ནང་འདིར་བྱོན་ནས་ཟླ་གཅིག་ཙམ་ཐུགས་ལྷོད་དེ་བཞུགས་དགོས་སོ་ཞེས་ཕེབས་པའང་ཕན་ཚུན་ཐམས་ཅད་ཀྱི་གསུང་དུ་ངེས་པ་རྙེད།
དེ་དག་གི་སྐབས་སུ་སྙིགས་མའི་རང་རྟགས་སྟོན་པའི་རྒྱལ་བློན་ནང་འཁྲུགས་མཆོད་ཡོན་ནང་འཁོན་གྱི་འཐབ་རྩོད་ངན་སྤྱོད་སྣ་ཚོགས་ཆར་ལྟར་བབས་ཤིང་རླུང་ལྟར་འཚུབས་ནའང༌།
གསང་བདག་བླ་མའི་རྣམ་དཀར་ཕྲིན་ལས་ཀྱི་འཁོར་ལོ་ནི་དབྱར་གྱི་ཆུ་གཏེར་ལྟར་རྒྱས་ཤིང་བསྟན་འགྲོ་ཡོངས་ཀྱི་རྒུད་པ་མཐའ་དག་གཅིག་ཅར་དུ་གསོ་བའི་སྨན་མཆོག་ཉིད་དུ་གྱུར་པ་འདི་ནི།
འཇིགས་པ་ཆེ་བའི་གནས་སྐབས་སུ་དཔུང་གཉེན་ཟླ་གྲོགས་དང༌།
གཅོང་རོང་ཉམས་ང་བའི་གཡང་ས་ནས་འཇུ་ས་དང་རྟེན་གཞི་ལྟ་བུ་མངོན་སུམ་ཚད་མས་གྲུབ་པའོ། །ཤེས་ལྡན་དག་གིས་ཀྱང་འདི་སྐད་དུ། སྡུག་བསྔལ་གྱི་མུན་པ་འཐིབས་པའི་ནང་ན་སྐྱིད་ཀྱི་ཉི་མ་ཤར་བ་ནི་རྗེ་འདི་ཁོ་ན་ལགས་སོ།
།ཞེས་བརྗོད་པའང་ཤིན་ཏུ་མང༌། ཆོས་འཁོར་དེ་ཉིད་ཀྱི་སྐབས་སུ་དཀྱིལ་འཁོར་བཞེངས་པ་དང༌། འཆད་ཅིང་སྤེལ་བ་དང༌། སྒྲུབ་པའི་མཎྜལ་འབུལ་བ་བཅས་འཁོར་ལོ་གསུམ་གྱིས་བསྟན་པའི་རྒྱུན་སྐྱོང་བའི་རྡོ་རྗེའི་སློབ་མ་དད་དང་དམ་ཚིག་མི་འགྱུར་གསེར་གྱི་ས་འཛིན་ལྟ་བུུ་འགའ་ཞིག་མཆིས་པ་ཡང་སློབ་དང་བཅས་པ་རྣམས་ཀྱིས་རྗེ་བཙུན་བླ་མའི་བསྟན་པ་སླར་ཡང་གསལ་

བར་མཛད་དོ། །ཨེ་མ་ཀེ་ལ་ཤ་ཡི་ལྗོངས་ཡངས་པར། །ལེགས་བཤད་མགྲིན་རྔ་ལྡིར་བ་མང་མཆིས་ཀྱང༌། །རྡོ་རྗེའི་གསང་མཛོད་འབྱེད་པའི་འཆི་མེད་རྔ། །དུས་སུ་བསྒྲགས་པ་སུ་ཞིག་སྲིད་ན་མཐོང༌། །རྒྱལ་དང་རྒྱལ་སྲས་རྣམས་ཀྱིས་གསུངས་ཤིང་བསྡུས།
།འཕགས་ཡུལ་མཁས་གྲུབ་རྣམས་ཀྱིས་བཤད་ཅིང་སྒྲུབ། །སྐད་གཉིས་སྨྲ་བ་རྣམས་ཀྱིས་བསྒྱུར་ཞིང་སྤེལ། །དབང་དང་བྱིན་རླབས་བཀའ་བབས་རྒྱུན་མ་ཆད། །ཕྱོགས་རེ་བ་དང་རགས་པ་རེ་གཉིས་ཙམ།
།མ་ཡིན་བཀའ་སྲོལ་ཡོངས་རྫོགས་ཆུ་ཀླུང་ཀུན། །ཆོས་ཀྱི་མཚོ་ཆེན་གཅིག་ཏུ་སྡུད་ཅིང་སྤྲོ། །གསང་བདག་བླ་མ་མ་དྲོས་བདག་པོའི་མཐུ། །སྔོན་དུས་ཆོས་ཀྱི་སྣང་བྱེད་མང་བྱོན་ནས།
།བསྟན་པའི་པད་ཚལ་ཉིན་བཞིན་ཁ་འབྱེད་ཀྱང༌། །དེང་དུས་རྒྱལ་བསྟན་ཕྱི་དྲོའི་ཉི་མ་འདྲ། །རང་དགར་སྤྱོད་པའི་སྲིན་བྱ་རང་སྐད་འབྱིན། །རིང་པོ་མི་ཐོགས་སྲོད་ཀྱི་ཕྲ་མེན་མས། །མུན་པའི་རུམ་དུ་བསྙལ་བའི་སྐབས་ཤིག་ཚོལ།
།རྗེ་བཙུན་མཆོག་འདི་སྟོབས་ཀྱི་མགོན་པོ་བཞེངས། །ཆོས་ཀྱི་ཉིང་ཁུ་ཆུ་བོའི་རྒྱུན་བཞིན་གསོལ། །འཁོར་ལོ་གསུམ་གྱི་སྡིག་མཛུབ་གྱེན་དུ་བསྒྲེངས། །ས་གསུམ་སྒྲོན་མེ་རིང་དུ་འཚོ་བར་མཛད།
།ཀྱེ་མ་སྙིགས་མའི་བསྟན་འགྲོ་སྐྱོབ་པའི་གཉེན། །འདི་འདྲ་སྐལ་ངན་རྣམས་ཀྱིས་མཐོང་བར་དཀའ། །བྱམས་ཆེན་ཆོས་ཀྱི་ཟླ་བ་མ་ཤར་བ། །ཐུབ་དབང་ཐུགས་ཀྱི་སྣང་བས་མི་བཏང་བའི།
།སྔོན་མེད་ངོ་མཚར་འབར་བའི་མཛད་བཟང་གི །འཕྲུལ་གྱི་སྒོ་ཆེན་ཕྱེས་འདི་ཨ་ལ་ལ། །ཞེས་ཚིགས་སུ་བཅད་པའི་དབྱངས་ཀྱིས་བསྙད་ནས། གཞན་ཡང་རྗེ་བླ་མ་

རྡོ་རྗེ་འཆང་འདི་ནི། དང་པོར་དམ་པའི་ཆོས་ཚོལ་བའི་སྐབས་སུའང༌། རང་རང་གི་འདོད་ཆོས་ཙམ་གྱི་ཆོག་མ་ཤེས་པ། ཐུབ་བསྟན་ཡོངས་སུ་རྫོགས་པའི་ཆུ་ཀླུང་མཐའ་དག་ཟབ་གསལ་ཐུགས་ཀྱི་རྒྱ་མཚོ་རྙོག་པ་དང་བྲལ་བའི་ལྗོངས་སུ་དལ་གྱིས་གཞོལ་ཞིང་བདེ་བར་རྒྱུ་བ་ལ་རང་གི་ངང་གིས་མཁས་པ་རྐང་དྲུག་པདྨའི་ཚལ་དུ་རྩེ་བ་ལྟ་བུ་དང༌།
བར་དུ་ཐོས་པའི་དོན་ལ་རིགས་པ་རྣམ་པ་བཞིའི་སྲང་ལམ་དུ་གཞལ་བས་ཟབ་པ་དང་རྒྱ་ཆེ་བའི་ཕྲ་རགས་ཀྱི་ལྕི་ཡང་དང་རྣམ་གྲངས་རྣམ་པར་འབྱེད་པ་ལ་ངེས་པ་གཏིང་ནས་རྙེད་པ་ནི་ཀེ་ཏ་ཀས་རྙོག་མ་བགྲུང་བ་ལྟ་བུ་དང༌།
ཐ་མར་ངེས་པའི་དོན་ལ་རྩེ་གཅིག་ཏུ་མཉམ་པར་བཞག་པས་རིག་པའི་བང་མཛོད་ལས་ཏིང་ངེ་འཛིན་གྱི་སྒོ་རབ་ཏུ་མང་པོ་བྱེ་སྟེ།
དེད་དཔོན་མཁས་པ་རིན་ཆེན་གླིང་དུ་ཕྱིན་པ་ལྟ་བུར་གྱུར་པ་ན། བདེན་པ་གཉིས་ཀྱི་གནས་ལུགས་མ་ནོར་བ་དང་མ་ལུས་པ་མཁྱེན་ཅིང་གཟིགས་པའི་སྤྱན་རས་རིན་པོ་ཆེ་གློག་གི་སྒྲོན་མ་ལྟར་གསལ་ལ་སྒྲིབ་པ་མེད་པར་བརྙེས་ཤིང༌།
དེའི་ཚེ་བློ་མིག་ལྡོངས་པས་སྡུག་བསྔལ་གསུམ་གྱི་གཡང་སར་འཕྱན་ནས་ཉམ་ཐག་པའི་འགྲོ་བ་རྣམས་ལ་ལྡོག་ཏུ་མེད་པའི་ཐུགས་རྗེ་ཆེན་པོས་དྲངས་ཏེ།
ཐབས་ལ་མཁས་པའི་སྒོ་སྣ་ཚོགས་པ་བརྫི་བ་མེད་པའི་ནུས་པས་འབྱེད་དེ་བདེ་ནས་བདེ་བའི་གནས་སུ་དབུགས་འབྱིན་ཆེན་པོའི་དགའ་སྟོན་ལ་གཅིག་ཏུ་སྦྱོར་བར་མཛད། དེའི་དུས་སུ་རྒྱལ་བསྟན་ཡོངས་སུ་རྫོགས་པའི་སྙིང་པོ་ལེན་པ་དང་འཛིན་པ་ལ་སྨོན་ལམ་གྱི་མཐུ་གྲུབ་པའི་མངོན་རྟགས་སུ།
ལས་དང་སྐལ་བ་དང་ལྡན་པ་རྣམས་ལ་དུས་སུ་འདོམས་ཤིང་སྤེལ་བ་དང༌། སྐལ་དམན་ལོག་

པར་རྟོགས་པ་རྣམས་ཀྱི་བསམ་སྤྱོད་སུན་ཕྱུངས་ཤིང་རྩོད་པ་དང༌། བཀའ་སྲོལ་རྣམ་པར་དག་པ་བསྟན་པའི་སྲིད་དུ་གནས་པའི་རྩོམ་པ་ལ་ཐབས་ཀྱི་སྤྱོད་པས་མཆོག་ཏུ་མཛེས་པ་དང་བཅས་པའི་རླབས་ཆེན་ཕྲིན་ལས་ཀྱི་འཁོར་ལོ་འགོག་པ་མེད་པས་བསྐོར་བ་འདི་ནི་རྩོད་པའི་དུས་མཐར་འཛིན་མའི་གཞི་ལ་རྡོ་རྗེ་འཛིན་རྒྱལ་རང་ཉིད་ཕལ་པའི་ཟོལ་གྱིས་རྣམ་པར་རྒྱུ་ཞིང་སྤྱོད་པ་གདོན་མི་ཟ་པའོ་ཞེས་ཤེས་ལྡན་གཟུ་བོར་གནས་པ་དག་གིས་བསྔགས་བརྗོད་ལེགས་བྲིས་རྒྱུད་མང་ཡང་ཡང་བསྒྲགས་པར་མཛད་པ་ན་སྐལ་བཟང་རྣམས་ཀྱི་སྙིང་ལ་བདུད་རྩིའི་བཅུད་དུ་སྨིན་ཅིང༌།
ཡུལ་ལུང་གཅིག་གི་ང་ཆེ་ཁོང་བཙན་གྱི་ཆགས་སྡང་དུག་ཆུས་མྱོས་པ་དག་གི་རྣ་བའི་ཚེར་མར་གྱུར་པ་འདིའང༌།
ཇི་སྐད་དུ། དཔའ་བོ་ཁྱོད་ཀྱི་བསྟན་པ་ནི། །མུ་སྟེགས་ཅན་རྣམས་སྐྲགས་མཛད་ཅིང༌། །བདུད་ནི་སེམས་ཁོང་ཆུད་པར་མཛད། །ལྷ་དང་མི་རྣམས་དབུགས་ཀྱང་འབྱིན།
།ཞེས་གསུངས་པ་དང་ཚུལ་མཚུངས་པ་ཉིད་དོ། །ཨ་ཧོ་སྔོན་སྨོན་བསིལ་བཅུད་རྐང་པས་འཐུང༌། །བླ་མའི་བྱིན་རླབས་དྲོད་བཅུད་གཙུག་གིས་ལེན། །ཐོས་བསམ་སྒོམ་པའི་རྩ་བ་རབ་ཏུ་བརླིང༌། །མཁྱེན་བརྩེ་ནུས་པའི་སྡོང་བུ་མངོན་པར་མཐོ།
།འཆད་རྩོད་རྩོམ་པའི་ཡལ་འདབ་ཕྱོགས་མེད་རྒྱས། །དམ་པའི་ཚུལ་རྫོགས་དཔག་བསམ་དབང་པོ་འདི། །སྐལ་བཟང་བཞི་པའི་སྨན་ལྗོངས་ཉམས་དགའ་བར། །རྒུད་མེད་ལང་ཚོ་བདོ་བའི་དཔྱིད་དུ་མཛེས།
།ཞེས་བྱ་བ་འདི་ནི་བར་སྐབས་ཀྱི་ཚིགས་སུ་བཅད་པའོ། །བགྲང་གཞི་ཞེ་བདུན་པ་ནས་ལོ་ཤས་དཀར་མོ་

སྟག་ཚང་བཞུགས་ཤིང༌། དེ་དག་གི་གནས་སྐབས་སུ། སྡེ་དགེ་རྒྱལ་བློན་ནང་འཁྲུགས་དང༌། མཆོད་ཡོན་ནང་འཁོན་གྱི་བཅད་མཚམས་དཔོན་ཆེན་དྲག་རྩལ་ཅན་གྱིས་བཏང་སྐབས་ཉེས་ཆེན་སྲོག་སྐྱོབ་གནང་ཞིང༌། རིང་མིན་རྒྱལ་ཁབ་ལྷུན་གྲུབ་སྟེང་དུ་ཕེབས་ཏེ།
ལྷ་ཁང་མགོན་ཁང་ཐམས་ཅད་དུ་ཆེད་དམིགས་ཀྱིས་གྲིབ་སེལ་སྨེ་བརྩེགས་ཀྱི་སྦྱིན་སྲེག་འབུམ་ཕྲག་མང་པོ་གནང་བ་དང༌། བླ་གྲྭ་ཡོད་རིགས་ཕྱོགས་གཅིག་ཏུ་བསགས་ཏེ་རྡོ་རྗེ་སེམས་དཔའི་ཡི་གེ་བརྒྱ་པ་བྱེ་བ་མང་པོ་ཞིག་རྗེ་ཉིད་དབུར་བཞུགས་ཤིང་བཟླ་བར་མཛད་པ་ལ་བརྟེན་ནས།
ཉམས་ཆག་གང་ཆེ་བྱུང་བའི་རྒྱུས་འདི་ཕྱི་གཉིས་ཀའི་བདེ་ལེགས་ཐམས་ཅད་འགྲིབ་པར་འགྱུར་བའི་གསོས་སྨན་བླ་ན་མེད་པ་དུས་ལས་མི་ཡོལ་བར་གནད་ཐོག་ཏུ་སྨིན་པར་མཛད་པ་འདི་ལྟ་བུའི་གཞན་ཕན་རླབས་ཆེན་གྱི་སྤྱོད་པ་ཡང་ཆེར་རློམ་གཞན་ལ་མངོན་མཐོང་མ་བྱུང་ངོ༌།
།རེ་ཞིག་ལྷུན་གྲུབ་ཡང་རྩེའི་རི་ཁྲོད་དུ་སྒྲུབ་གནས་མཛད་ཅིང་བཞུགས།
བགྲང་བྱ་ང་གཅིག་སྟེང་མེ་བྱ་ལོར་སྒ་སྟོད་སྐྱེ་དགུ་དོན་གྲུབ་གླིང་དུ་ཕེབས་ཤིང་ཧོར་ཟླ་བདུན་པའི་ནང་ནས་བརྩམས་ཏེ་རྒྱུད་སྡེ་རབ་འབྱམས་རྒྱ་མཚོའི་སྨིན་གྲོལ་ཆོས་ཀྱི་འཁོར་ལོ་བསྐོར་བའི་འཁོར་གྱི་གཙོ་བོ་ལྷ་རིགས་འཁོན་གདུང་རྗེ་བཙུན་མ་པདྨ་ཕྲིན་ལས་དབང་མོ་དང༌།
གཞན་ཡང་དབུས་གཙང་ནས་བྱོན་པ་དང༌། མདོ་སྟོད་ཡུལ་གྲུ་ཕལ་ཆེ་ནས་བྱོན་པའི་བསྟན་འཛིན་གྱི་སྐྱེས་བུ་མང་ཞིག་འདུས།
དེ་དག་ལའང་རྒྱུད་ཀྱི་དགོངས་པ། བརྒྱུད་པའི་ཕྱག་བཞེས་ཇི་ལྟ་བ་བཞིན་ཏུ་སྨིན་གྲོལ་གྱི་བཀའ་སྲོལ་སོ་སོར་ལེགས་པར་འདོམས་པར་

མཛད། དབུ་མ་ལ་འཇུག་པ་དང༌། ཕར་ཕྱིན་མངོན་རྟོགས་རྒྱན་དང་མངོན་པ་མཛོད་དང༌། ཚད་མ་རིགས་གཏེར་རྣམས་རྗེ་ཉིད་ཀྱི་མཆན་འགྲེལ་སྟེང་ནས་ལྗགས་བཤད་དང༌། སྐྱེས་རབས་བརྒྱ་ལྔ་བཅུ་པ་དང༌། བཀའ་གདམས་གཅེས་བཏུས་ལ་སོགས་པ་ལྗགས་ལུང་མང་དུ་གནང༌།
ས་ཁྱི་ལོར་སྡེ་དགེའི་ཡུལ་དུ་འཇམ་མགོན་རྡོ་རྗེ་འཆང་བློ་གྲོས་མཐའ་ཡས་པའི་བཀའ་ཡིས་བསྐུལ་ནས་ཕྱིར་ཕེབས་ཤིང༌། ས་ཕག་ལོར་ཙཱ་འདྲ་རིན་ཆེན་བྲག་གི་སྒྲུབ་ཁང་དུ་བཞུགས་རྗེ་འཇམ་མགོན་བླ་མ་གཙོ་བོར་བཞུགས་པའི་སྐལ་ལྡན་རིག་པ་འཛིན་པ་ཉུང་ཤས་ཞིག་ལ།
རྣལ་འབྱོར་རྒྱུད་ཀྱི་བཤད་རྒྱུད་རྡོ་རྗེ་རྩེ་མོ་དང༌། ཡན་ལག་གི་རྒྱུད་ཁམས་གསུམ་རྣམ་རྒྱལ་དང༌།
ཆ་མཐུན་རྒྱུད་དཔལ་མཆོག་དང་པོ་རིགས་བསྡུས་པའི་དཀྱིལ་འཁོར་དུ་དབང་བསྐུར་བ་དང༌། སློབ་དཔོན་འཇིགས་མེད་འབྱུང་གནས་སྦས་པའི་ཞལ་སྔ་ནས་བཀྲལ་བའི་རྡོ་རྗེ་ཕྲེང་བའི་དཀྱིལ་འཁོར་ཞེ་གཉིས་དང་བྱ་བ་ཀུན་ལས་བཏུས་པའི་དགེ་ལེགས་སུ་བྱེད་པའི་དཀྱིལ་འཁོར་གསུམ་དང་བཅས་པའི་དབང་བསྐུར་བ་དང༌།
བདེ་མཆོག་འཁོར་ལོས་སྒྱུར་དྲུག་དང༌། ངམ་རྫོང་སྙན་བརྒྱུད་ཀྱི་བདེ་མཆོག་དང༌། ཐང་རྒྱལ་ནས་བརྒྱུད་པའི་མ་གཅིག་མཁའ་འགྲོ་སྙན་བརྒྱུད་ལ་སོགས་པའི་དབང་ལུང་ཤིན་ཏུ་མང་པོ་ཕུལ་བར་མཛད།
ཟླ་བ་བཞི་པ་ནས་བརྒྱད་པའི་བར་དུ་འགོར། རྗེ་འཇམ་མགོན་བླ་མའི་ཞལ་ནས། ད་རེས་དབང་འདིས་བདག་ལ་གོ་ཆོད་སོང་བྱིན་རླབས་ཀྱི་བབས་ཤིན་ཏུ་ཆེན་པོར་འདུག་སོགས་ཐུགས་དགྱེས་པ་ཆེན་པོས་ཡང་ཡང་གསུངས།
ཡེ་ཤེས་དབབ་པའི་

སྐབས་སུ་དབང་གྲལ་དུ་ཡོད་པ་ཐམས་ཅད་ལ་ཡེ་ཤེས་བབས་པའི་རྟགས་མངོན་སུམ་ལན་གྲངས་བྱུང་བ་དབང་གྲལ་དུ་ཡོད་པ་དག་གིས་ཕྱིས་སུ་གླེང་བར་མཛད། དངོས་འབུལ་རྒྱ་ཆེར་མཛད་པའི་འབུལ་ཡིག་ཏུའང་རྒན་པོའི་འཆི་ཆོས་ཅིས་ཀྱང་བཀའ་དྲིན་ཆེ་ཚུལ་བྲིས་ཤིག་གསུངས་ཤིང་མཉེས་མཉེས་མཛད།
གསང་བདག་བླ་མ་མཆོག་གིས་ཀྱང་རྡོ་རྗེ་ཕུར་པ་རྩ་རྒྱུད་ཀྱི་དུམ་བུའི་འགྲེལ་བཤད་ལྗགས་ཁྲིད་གསན། རྗེ་བླ་མ་རྣམ་གཉིས་ཕན་ཚུན་གཅིག་གིས་གཅིག་ལ་བླ་སློབ་རེས་མོས་སུ་གནང་མུ་འབྲལ་མི་ཕོད་པའི་ཚུལ་དུ་བཞུགས་པས་ས་ཕག་ཧོར་ཟླ་བཅུ་གཅིག་པའི་ཚེས་ཉེར་བདུན་ལ་འཇམ་མགོན་བླ་མ་ཟག་མེད་སྤྲོས་བྲལ་དབྱིངས་སུ་སྙོམས་པར་ཞུགས་ཏེ་གཟུགས་སྐུའི་བཀོད་པ་བརྟུལ།
དེའི་ཚེ་ཐུགས་དགོངས་གཅིག་ཏུ་བསྲེ་བའི་ངང་ཡུན་རིང་མཉམ་པར་བཞག་བཞིན་སྐུ་དྲུང་དུ་བཞུགས། ཞག་བདུན་ཕྲག་གི་རིང་བླ་མ་མཆོད་པ་དབང་བཞི་ལེན་པ་བཅས་ཤིན་ཏུ་ཟབ་རྒྱས་མཛད།
དགྱེས་རྡོར་གྱི་སྦྱིན་སྲེག་ལ་བརྟེན་ནས་གདུང་རིན་པོ་ཆེ་ཞུགས་འབུལ་དང༌། སྒྲུབ་མཆོད་བདུན་ཚིགས་རེ་རེ་བཞིན་གནང་སྟེ་དགོངས་ཟབ་ཡོངས་སུ་རྫོགས་པའི་ཐབས་ལ་ནན་ཏན་སྙིང་པོ་འབའ་ཞིག་མཛད།
ལྕགས་བྱི་ལོར་ལ་སེ་ལྟེམ་ལྷུན་གྲུབ་ཡང་རྩེའི་རི་ཁྲོད་དུ་ཕེབས་ཏེ་སྒྲུབ་གནས་མཛད། འདི་ནས་བཟུང་སྟེ་ལོ་ངོ་བཅུ་གཅིག་གི་བར་དུ་གནས་འདིར་བརྟན་པར་བཞུགས་ཤིང་རྒྱལ་བསྟན་ཡོངས་རྫོགས་ལ་རི་མོར་མཛད་པས་སྙིག་མའི་མུན་སྨག་སྟུག་པོའི་ཀློང་ན་འོད་གསལ་སྒྲོན་མེ་གཅིག་པུ་ཀུན་ཁྱབ་སྣང་བའི་སྒོ་འབྱེད་དུ་གྱུར།
རྗེ་མཁྱེན་བརྩེའི་ཞབས་ཀྱི་དབུས་

གཙང་ཁམས་གསུམ་ནས་རྒྱལ་སྲས་ནོར་བཟང་གི་བརྟུལ་ཞུགས་བཟུང་སྟེ་བཙལ་བའི་དམ་པའི་ཆོས་ཀྱི་སྙིང་པོ་སྒྲུབ་ཐབས་རིན་པོ་ཆེ་ཀུན་ནས་བཏུས་པའི་འཕྲོས་ལུས་གང་ཡོད་པ་ཐམས་ཅད་རྗེ་དེ་ཉིད་ཀྱི་དགོངས་བཞེད་ལྟར་ཆོག་སྒྲིག་མཛད་དེ་ཞལ་སྐོང་གནང༌།
ལྕགས་བྱི་ལོ་འདི་ནས་བཟུང་སྟེ་རྒྱལ་བཀའ་རིན་པོ་ཆེ་གངས་ཅན་སྐད་དུ་འགྱུར་རོ་ཅོག་གི་བཀླག་ལུང་ཚར་བདུན་ཙམ་གྱིས་མཐུན་རྐྱེན་ཕུན་སུམ་ཚོགས་པར་བསྒྲུབས།
བྱ་རྒྱུད་དེ་བཞིན་གཤེགས་པའི་རིགས་ཀྱི་རྒྱུད་ལས་གསུངས་པ་ལྟར་གྱི་མཆོད་རྟེན་གྲངས་མང་གསར་དུ་བསྐྲུན། རྙིང་པ་གྲངས་མང་ཞིག་གསོས་མཛད་དེ་སངས་རྒྱས་ཀྱི་བསྟན་པ་དར་བ་དང༌། སེམས་ཅན་གྱི་བདེ་སྐྱིད་འཕེལ་བ་དང༌།
ནག་ཕྱོགས་ཀླ་ཀློའི་སྣ་འདྲེན་བསྡོང་ཟླ་དང་བཅས་པའི་འཚུབས་འགྱུར་ཞི་བའི་ཐུགས་སྨོན་ཡང་ནས་ཡང་དུ་མཛད། གཞན་དག་ལའང་དེ་ལྟར་བགྱིད་དགོས་པའི་བཀའ་བཀོད་གནང༌། བགྲང་བྱ་ང་ལྔ་པ་ལྕགས་གླང་ལོར།
རྒྱུད་སྡེ་རབ་འབྱམས་རྒྱ་མཚོའི་སྨིན་གྲོལ་ཆོས་ཀྱི་འཁོར་ལོ་གསུམ་པ་བསྐོར། རྗེ་ཉིད་ཀྱི་སློབ་མའི་ཐུ་བོ་ལི་ཐང་བེ་ཚོང་ཆོས་རྗེ་མཁྱེན་རབ་རྒྱ་མཚོ་ཞེས། རྒྱུད་སྡེ་བཞིའི་བསྙེན་སྒྲུབ་མཐར་ཕྱིན།
ལྷག་པའི་ལྷ་འཇམ་པའི་དབྱངས་ཀྱི་བྱིན་རླབས་མཚན་མ་བརྙེས་པའི་རྡོ་རྗེ་འཛིན་པ་ཆེན་པོ་དེ་ཉིད་གྲོགས་སུ་བཅོལ། དེས་ཀྱང་དབང་བཀའ་མང་ཞིག་གིས་ཞབས་འདེགས་ཞུས་པའི་སྐབས་ཀྱི་འཁོར་གྱི་གཙོ་བོ་ཀཿཐོག་རྡོ་རྗེ་གདན་གྱི་ཆོས་སྨྲ་བ་མ་ཧཱ་པཎྜི་ཏ་སི་ཏུ་ཆོས་ཀྱི་རྒྱ་མཚོ་དང༌།
ཟབ་རྒྱས་ཆོས་ཀྱི་སྤྱན་ཡངས་རིག་པ་སྨྲ་བ་འཇམ་དབྱངས་མཁྱེན་རབ་མཐའ་ཡས་དང་བདག་ཅག་འདུས་པ་བཅུ་ཕྲག་

ལྷག་ཙམ་ལ་བཀའ་དྲིན་གྱིས་ཁྱབ་པར་མཛད། ཆུ་སྟག་ལོར་རྣལ་འབྱོར་པ་བཙད་པོ་ལྷ་རྗེ་ལས་སྔ་འགྱུར་རྒྱུད་འབུམ་བཀླག་ལུང་གསན། རྒྱུད་སྡེ་རབ་འབྱམས་ཀྱི་ཆོས་ཀྱི་འཁོར་ལོ་བཞི་པ་བསྐོར། སྲས་ཀྱི་ཐུ་བོ་བེ་ཚོང་ཆོས་རྗེ་བདག་ཅག་རྡོ་རྗེ་སློབ་མ་ཟུང་གིས་ཞབས་འདེགས་ཞུས་པའི་འཁོར་གྱི་གཙོ་བོ།
།གནས་ལྔ་རིག་པ་ས་སྒང་དབོན་པོ་དང༌། གཞུང་ལུགས་སྨྲ་བ་སྡེ་གཞུང་དབོན་པོ་ཀུན་དགའ་རྒྱལ་མཚན་བཅས་པའི་འདུས་པ་བཅུ་ཕྲག་གཉིས་ལས་ལྷག་ཙམ་ལ་བཀའ་དྲིན་གྱིས་ཁྱབ་པར་མཛད།
སྒྲུབ་ཐབས་རིན་པོ་ཆེ་ཀུན་ལས་བཏུས་པ་ཞལ་སྐོང་དང་བཅས་པ་བཀའ་རྫོགས་ལུང་རྫོགས་སུ་གནང༌། བགྲང་གཞི་ང་བརྒྱད་པ་ཤིང་འབྲུག་ལོར་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་སློབ་བཤད་ཟབ་མོའི་ཕྱག་བཞེས་སྨིན་གྲོལ་རྒྱབ་རྟེན་དང་བཅས་པ་ཡོངས་རྫོགས་གནང་བའི་འཁོར་གྱི་གཙོ་བོ།
།ཀུན་སྤངས་སྦས་པའི་རྣལ་འབྱོར་འཁོར་འདས་འཛིན་པ་རང་གྲོལ་ངག་དབང་ཤེས་རབ་རྒྱ་མཚོ།
སྐྱེས་སྦྱངས་ཀྱིས་ཡོན་ཏན་དུ་མས་ཐུགས་རྒྱུད་གཏམས་པའི་ཧོར་ཉ་བྲག་མཆོག་སྤྲུལ་ཀུན་དགའ་ཆོས་ཀྱི་རྒྱལ་མཚན། གདོང་ཐོག་སྤྲུལ་པའི་སྐུ་ཀུན་དགའ་འཆི་མེད་དབང་པོ་བཅས་པའི་འདུས་པ་བཅུ་ཕྲག་གསུམ་ལྷག་བཅས་ལ་ཐུགས་རྗེ་དང་བཀའ་དྲིན་ཆེན་པོས་ཁྱབ་པར་མཛད།
དེའི་དུས་ན་རྗེ་གསང་བདག་བླ་མའི་ཞལ་ནས་འདི་སྐད་ཅེས་བཀའ་སྩལ་པ། སྔོན་གྱི་དུས་སུ་རྗེ་ག་ཡ་དྷཱ་རས་འབྲོག་མི་ལོ་ཙཱ་བ་དང༌།
དེ་ཉིད་ཀྱིས་བཀའ་བབས་བུ་བཞི་དང་བཅས་པ་ལ་སྙན་བརྒྱུད་ཁོ་ནར་གདམས་པར་མཛད། དེའི་རྗེས་སུ་བླ་མ་ཞང་དགོན་

པ་བས། རྗེ་ས་ཆེན་ལ་སྙན་བརྒྱུད་ཡི་གེ་མེད་པའི་གདམས་ངག་སྩལ་སྐབས་བསྙེལ་གསོས་ཕྱག་རྒྱབ་ལ་ཞལ་ཆུས་བྲིས་པ་ཙམ་ལའང་བཀའ་བཀྱོན་གྱི་ཚུལ་མཛད་ཅིང་ལོ་བཅོ་བརྒྱད་བར་དུ་ཡི་གེ་འབྲི་བ་ལྟ་ཅི། །མིང་ཙམ་ཡང་བསྒྲག་པར་མི་བྱའོ།
།དེ་ནས་འབྲི་འཆང་གང་བྱས་ཀྱང་ཁྱེད་རང་དབང་ཆེའོ་གསུང༌། རྗེ་ས་སྐྱ་པ་ཆེན་པོས་མི་ལོ་བཅོ་བརྒྱད་བར་དུ་ཉིན་རེར་བསྙེལ་གསོས་ལན་གསུམ་རེ་མཛད། དེ་མཚམས་ཞུ་བ་པོ་སོ་སོའི་ངོར་རྩ་བ་རྡོ་རྗེའི་ཚིག་རྐང་ལ་རྣམ་འགྲེལ་བཅུ་གཅིག་མཛད།
མན་ངག་གི་སྙིང་པོ་རྣམས་ཞལ་སློབ་གནང༌། དེ་ནས་བླ་རབས་བཅུ་པ་ངོར་ཆེན་ཐམས་ཅད་མཁྱེན་པས་རྒྱལ་བ་མུས་པ་ཆེན་པོ་ལ་གདམས་པའི་བཅུད་རྣམས་སྩལ།
ཚོགས་པ་བྱིངས་ལ་མདོ་རྒྱུད་མ་ལུས་པ་གསལ་བར་བྱེད་པའི་ལྗགས་བཤད་མཛད་པ་ལ་བརྟེན་ནས་ཚོགས་སློབ་ཀྱི་བརྒྱུད་པ་སོ་སོར་གྱེས་ཏེ། ཐུན་མོང་མ་ཡིན་པའི་བརྒྱུད་འཛིན་བཞི་པ། སྙན་བརྒྱུད་གདམས་པ་ཟབ་མོའི་བཀའ་བསྡུ་བ་པོ་བསམ་བཞིན་དུ་སྐྱེ་བ་བཞེས་པ་ཚར་ཆེན་ཧེ་རུ་ཀས།
ཐུགས་སྲས་ཉི་མ་དང་ཟླ་བ་ལྟ་བུ་འཇམ་དབྱངས་མཁྱེན་བརྩེའི་དབང་ཕྱུག་དང༌། མང་ཐོས་ཀླུ་སྒྲུབ་རྒྱ་མཚོ་གཉིས་ལ་བུམ་པ་གང་བྱོའི་ཚུལ་དུ་གནང༌།
ཕྱི་རབས་གདུལ་བྱ་རྣམས་སྙན་བརྒྱུད་འཛིན་མི་ནུས་པ་ལ་དགོངས་ནས་ཡབ་སྲས་གསུམ་གྱིས་གཏན་ལ་ཕབ་པའི་གདམས་ཟབ་གསེར་གྱི་ཡང་ཞུན་ལྟ་བུའི་ཁྲིད་ཡིག་དང༌། དེའི་ཆ་ལག་རྟེན་གཞི་དང་བཅས་པ་འདི་རྣམས་ཕྱོགས་གཅིག་ཏུ་སྡུད་ནས་གཅིག་ལས་དུ་མ་འཆར་བའི་འཕྲུལ་

ཐབས་ཤིག་མ་བྱུང་ཕྱིན་ད་ནི་བློ་དང་དད་བརྩོན་ཇེ་ཞན་ཇེ་དམན་དང༌། གལ་ཆུང་ཆོས་ལ་བྱེད་པའི་དུས་ཚོད་རིམ་བཞིན་ཤར་འོང་བས་ཟབ་ཅིང་རྒྱ་ཆེ་བའི་བཀའ་སྲོལ་འདི་ཆ་ལག་ཡོངས་སུ་རྫོགས་པ་ཡུན་རིང་དུ་མི་གནས་པར་འགྱུར་ན་འཇིག་རྟེན་གསུམ་གྱི་དཔལ་འབྱོར་རྒུད་ཀྱང་སླའི།
འདི་ནི་དེ་ལྟར་མ་ཡིན་ཏེ་རྒྱལ་བསྟན་གྱི་སྙིང་པོ་འགྲིབ་པ་དང༌། གཏན་བདེའི་རྩ་བ་རུལ་བའི་ཕྱིར་རོ། །ཅེས་གསུངས་ནས་རྒྱལ་བསྟན་སྤྱི་དང་བྱེ་བྲག་སྲོག་ལས་གཅེས་འཛིན་ལྷན་སྐྱེས་སུ་ཡོད་པའི་དབང་གིས།
དོན་དེ་ཉིད་བསྒྲུབ་པའི་སླད་དུ་ཐུགས་བརྩོན་ཆུ་བོའི་རྒྱུན་ལྟར་བསྐྱེད་པར་མཛད་དོ། །ཁྱད་པར་དུ་སློབ་བཤད་ཁྲིད་ཀྱི་ཤིང་རྟ་ཆེན་པོ་གཉིས་ཀྱི་དགོངས་པ་འགལ་མེད་དུ་སྒྲུབ་པའི་བསྟན་བཅོས་དང༌།
ཁྲིད་ཀྱི་འཆད་ཐབས་ངོ་མཚར་ཅན་གསར་དུ་སྤེལ། དབུས་གཙང་ཁམས་ཕྱོགས་གང་ནའང་ཡིག་ཚོགས་ཡོངས་རྫོགས་ཆ་ཚང་བ་དཀོན་འདུག་པས་འདི་དག་ཐམས་ཅད་པར་དུ་འཁོད་བ་ཞིག་བྱས་ཚེ་འཆད་ཉན་ཆབ་གཅིག་ཏུ་འགྲོ།
དེས་བསྟན་རྒྱུན་ལ་ཕན་པ་ཞིག་འོང་ངོ་གསུངས། འགའ་ཞིག་ནས་ཟབ་ཆོས་མཁའ་འགྲོའི་སྙིང་ཁྲག་ལྟ་བུ་འདི་པར་དུ་བརྐོ་མི་རུང་ཚུལ་ཞུས་པ་ལ་གང་ལྟར་བྱས་ཀྱང་ང་རང་དབང་གསུངས།
འགའ་ཞིག་ནས་ཉམས་ལེན་བྱ་རྒྱུའི་གཙོ་བོ་དེ་རྣམས་ལས། གཞན་རྣམས་ཕྱོགས་བསྡུ་འབྲི་བརྐོ་དཀའ་ཚེགས་ཆེ་བའི་ཚུལ་ཞུས་པ་ལ། བློ་ཆུང་གི་ངང་ཚུལ་ཅན་འདི་དག་ལ་ནི་འདི་ལས་དྲན་རྒྱུ་ཅི་ཡོད།
ཁོ་བོ་ཅག་ལ་ནི་དེ་ཙམ་གྱིས་མི་ཆོག་པ་དང་མི་འཐུས་པའི་དྲན་རྒྱ་ཆེན་པོ་ཞིག་དབང་མེད་དུ་ཤར་བའི་

སྟོབས་ཀྱིས། ཕྱོགས་རེ་རེ་བས་མི་ཚིམ་པ་ཡིན་གསུངས། ཡང་སྐབས་དེར་འོད་གསལ་རྡོ་རྗེ་སྙིང་པོའི་རྟོགས་པ་ཀློང་དུ་གྱུར་པ་བློ་གྲོས་བཟང་པོ་ལས། མདོ་རྒྱུས་སེམས་གསུམ་གཙོ་བོར་གྱུར་པའི་རྙིང་མ་བཀའ་མའི་རྒྱུད་སྡེ་ཆེན་པོ་རྣམས་ཀྱི་དབང་བཀའ་ཡོངས་སུ་རྫོགས་པ་གསན།
ཨ་མདོའི་ཡུལ་ནས་ཨ་ལི་ཆོས་རྗེ་ཆེད་གཏད་ཕེབས་པ་ལ། གསུང་ངག་སློབ་བཤད་ཀྱི་བཀའ་ཆོས་ཟབ་མོ་ལན་གཅིག་གནང༌། ཤིང་སྤྲུལ་ལོར་ཡང་བསྐྱར།
ཀུན་མཁྱེན་འཇམ་དབྱངས་བླ་མའི་སྐུ་སྤྲུལ་འཇམ་དབྱངས་ཆོས་ཀྱི་དབང་པོ་དེ་ཉིད་གཙོ་བོར་བཞུགས་པའི་རིག་པ་འཛིན་པ་ཆེན་པོ་ནམ་མཁའ་ལྟ་བུ་དང་ཙནྡན་ལྟ་བུ་དང་རིན་པོ་ཆེ་ལྟ་བུ་རྣམས་ཀྱི་གྲལ་གྱི་གོང་རྒྱན།
བདག་ཅག་དམན་བུ་རེ་ཟུང་གིས་གྲལ་གྱི་མཐར་མནན་པའི་ལས་སྐལ་ལྡན་པའི་བུ་སློབ་བཅུ་ཕྲག་གཉིས་ལས་ལྷག་ཙམ་ཞིག་ལ་གསུངས་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་བྱིན་རླབས་རྒྱབ་རྟེན་དང་བཅས་པ་ཚད་མ་བཞི་དང་ལྡན་པ་ལ་སློབ་བཤད་ཟབ་མོའི་ཁྱད་ནོར་གྱིས་བརྒྱན་པ་བཀའ་རྫོགས་ལུང་རྫོགས་སུ་སྩལ།
ལམ་གྱི་སྙིང་པོ་འཁོར་འདས་དབྱེར་མེད་ཀྱི་ལྟ་བ་རིག་ཐོག་ཏུ་གདར་ཤ་ཆོད་པར་མཛད།
དེ་ལའང་ཕྲ་རགས་གཉིས་སུ་ཕྱེས་པའི་ངོ་སྤྲོད་ཟབ་མོ་རགས་པ་གློ་བུར་གྱི་གསལ་སྟོང་ཟུང་འཇུག་དང༌། ཕྲ་བ་རང་བཞིན་གྱི་གསལ་སྟོང་ཟུང་འཇུག་ལ་འཁོར་འདས་དབྱེར་མེད་ངོ་སྤྲོད་པས་གོལ་འཆུག་མེད་པ་ཆོས་ཉིད་གཉུག་མའི་གནས་ལུགས་རྗེན་གཅེར་དུ་གསལ་བར་མཛད་པ་

འདི་ལྟ་བུ་ནི་མཐོ་གཏམ་མཐོ་བཤད་ཁོ་ནར་མཛད་པ་བརྒྱ་ལས་དགའ་བའི་ཉམས་དང་དགོངས་པ་ཅན་གྱི་གསུང་དུ་ངེས་པར་རྙེད། རང་ཤེས་རང་གཅེས་ཆེ་བའི་རྣ་ལམ་དུ་མ་སོང་བའི་སྐད་འདུག་པ་ནི་རྣམ་པར་དག་ན་རིན་འབྱུང་དུ་འཆར་རྒྱུ་ཡིན་འདུག་གོ
།མན་ངག་གི་ཁྲིད་རྐྱང་པས་ཆོག་པར་མི་མཛད་པ། རྗེ་བིརྺ་པའི་གཞུང་རྡོ་རྗེའི་ཚིག་རྐང་ལ་འགྲེལ་བཤད་རྒྱས་པ་སྲས་དོན་མ། ཟབ་གཉག་མ། དེ་དག་གི་དོན་འགྲེལ་མན་ངག་གཏེར་མཛོད་རྣམས་ཀྱི་ལྗགས་ཁྲིད་ཚར་རེ་སྩལ་ནས་ལན་གསུམ་བཟླས་ཏེ་ལམ་གྱི་གནད་དེ་དག་གཞུང་འདི་དང་འདིས་བསྟན་པ་ཡིན་ཅེས་གསུངས།
གཞུང་བཤད་རྐྱང་པས་ཆོག་པར་མི་མཛད་པ་རྒྱུད་ཀྱི་རྒྱལ་པོ་བརྟག་པ་གཉིས་པའི་མན་ངག་གི་འགྲེལ་པ་དག་ལྡན།
རྒྱ་ཆེར་འགྲེལ་པ་ཉི་མའི་འོད་ཟེར། དོན་བསྡུས་ཚིག་འགྲེལ་དང་བཅས་པས་ཚར་གསུམ་བཟླས་ཏེ་གཞུང་གདམས་དེ་དག་ཐམས་ཅད་ཀྱང་རྒྱུད་དོན་ཟབ་མོ་འདི་དང་འདི་ལ་ཐུག་པ་ཡིན་ནོ་གསུངས།
དེ་ལྟར་རྒྱུད་གཞུང་མན་ངག་དང་བཅས་པ་དེ་དག་ཐམས་ཅད་རྟོགས་གེའི་བློ་ཡི་བཅོས་ཏེ་སྦྱར་བ་མ་ཡིན་པ་དཀྱིལ་འཁོར་གྱི་གཙོ་བོས་དངོས་སུ་བྱིན་གྱིས་བརླབས་ཤིང་རྗེས་སུ་གནང་བའི་གྲུབ་ཆེན་བིརྺ་པ་ནས་བཟུང་སྟེ་སྙན་བརྒྱུད་བཞི་དང་ཚད་མ་བཞི་ལྡན་དུ་བར་མ་ཆད་པ་བླ་མ་བརྒྱུད་པ་འདི་དང་འདི་དག་ལས་ཚུལ་འདི་དང་འདི་ལྟ་བུས་བྱོན་ནས་ཁོ་བོ་ཅག་ལ་བཀའ་དྲིན་ཐོབ་པ་ཡིན་ཅེས་གསུངས་པའི་མོད་ལ།
ཉམས་མྱོང་ཚད་མ་རྒྱུད་གཞུང་དང་མཐུན་པར་སྐྱེས་ནས་བླ་མ་བརྒྱུད་པ་དང་

བཅས་པ་ལ་དབྲོག་ཏུ་མེད་པའི་ཡིད་ཆེས་རྙེད་ཅིང་འགྲོ་བ་བཞིའི་ཆོས་ཀྱིས་མི་ཕྱེད་པར་གྱུར་པའི་ཡོན་ཏན་ཅན་དག་ནི་སྤྱན་ཆབ་རང་དབང་མེད་པ་ཤོར་ནས་དོན་དེ་ཁོ་ན་ལགས་སོ་ཡང་ཡང་བརྗོད་དོ། །ཁ་ཕྱིར་བལྟས་ཀྱི་ལབ་ལོབ་མང་པོ་ལ་སེམས་འཁྲི་བའི་རིགས་ཅན་དག་ནི།
ད་དུང་འདི་ལས་ཟབ་པ་གཅིག་ཡོད་ལས་ཆེ་སྙམ་པས་ལྕེ་བདེ་ཁ་མཁས་དང༌། རྟོགས་བརྫུ་དང་གྲུབ་བརྫུ་སྐད་སྒྲ་གང་ཆེའི་རྗེས་སུ་བསྙེགས་པས་འདི་བྱས་དེ་ཐོན་མེད་པ་འོང་བ་དེ་འདྲའང་སྲིད་པ་བཅས།
དཔལ་ལྡན་ས་སྐྱ་པའི་བསྟན་སྒོར་འཇུག་ཀྱང་འགྲམ་ཆུ་གཞན་ལ་ལྡང་བ་དང༌། ཡང་གྲུབ་མཐའ་གཞན་གྱི་རྗེས་སུ་འབྲང་ཡང༌། ཆོས་ཚུལ་ཟབ་མོ་གོང་དུ་བརྗོད་པ་དེ་ལྟ་བུ་ལ་རྒྱུ་མཚན་ཤེས་ནས་བཅོས་མིན་གྱི་འདུན་པ་མངའ་བའི་བློ་ཆེན་གཟུ་བོར་གནས་པ།
དབང་རྣོན་ཆོས་ཀྱི་རྗེས་འབྲང་ཡང་མང་ཞིག་མཆིས་པ་དང༌། འགའ་ཞིག་རྡོ་རྗེའི་གསུང་གི་གསང་བ་ཟབ་མོ་རྣམས་རང་རྒྱུད་ལ་དད་བརྩོན་ཆེན་པོས་སྦྱར་རྒྱུ་མ་བྱུང་བའི་རྒྱུས་རང་བློ་བདེ་བའི་སྐབས་མ་རྙེད་པས་ཆོས་དང་བླ་མའི་སྐྱོན་དུ་སེམས་ནའང་རང་ཉིད་སྐལ་དམན་རིགས་ཆད་ཀྱི་ནོངས་པ་ལས་བྱིན་རླབས་དང་ཐུགས་རྗེ་ཞན་པ་ནི་མ་ཡིན་ནོ།
།ཁ་ཅིག་གིས་རང་ཕྱོགས་ཕན་འབྲེལ་ཙམ་རྒྱུ་མཚན་དུ་བྱས་ཏེ་བསྟོད་བསྔགས་འུད་ཅི་ཆེས་བཀུར་བའང་ཡོད་མོད་ཀྱང་འདི་ནི་རྒྱུད་སྡེ་ནས་གསུངས་པའི་མཚན་ཉིད་ཐམས་ཅད་ནི་མངའ།
སངས་རྒྱས་ཀྱི་བསྟན་པ་སྤྱི་དང་བྱེ་བྲག་ལ་མཛད་པ་ཕྱག་རྗེས་ནི་སྟོབས་ཆེ། ཁྱད་པར་མར་མེ་འགག་ཁ་ལྟ་བུའི་བཀའ་

སྲོལ་མང་པོའི་རྒྱུན་ནི་སྤེལ། རེ་རེ་ཙམ་ཡང་ཉམས་པ་དང་ཆད་དུ་དོགས་པའི་ཐུགས་ངལ་ནི་སྐུ་སྲོག་འདོར་བ་ཙམ་ཡོད་པ་སོགས་ལ་དཔག་ན་ངེས་པ་དོན་གྱི་རྡོ་རྗེ་འཛིན་རྒྱལ་ཉིད་དུ་གདོན་མི་ཟ་བའི་གཏན་ཚིགས་མཐོང་ནས་བརྗོད་པ་ལས་ཕྱོགས་ལྷུང་གི་གཏམ་དུ་གྱུར་པ་ནི་ཅུང་ཟད་ཙམ་ཡང་མེད་དོ།
།དུས་སྐབས་འདི་ཙམ་ནས་གསང་ཆེན་སློབ་བཤད་ཟབ་མོའི་བཀའ་བསྡུ་གྲུབ་ནས་གླེགས་བམ་བཅུ་བདུན་ཁ་ལང་བའི་འབྲི་བརྐོ་རགས་རིམ་ཟིན་ནས་འཆད་སྤེལ་གྱི་བཀའ་དྲིན་ཆེན་པོ་གནང༌།
སྒྲུབ་ཐབས་རིན་པོ་ཆེ་ཀུན་ལས་བཏུས་པའི་སྨིན་གྲོལ་བདུད་རྩིའི་ཆུ་རྒྱུན་ལྷག་མ་མེད་པ་སྐལ་ལྡན་སྙིང་གི་གདུང་སེལ་ཐར་མཆོག་བདེ་བ་ཆེན་པོའི་བཅུད་དུ་སྨིན་པར་མཛད་དོ།
།ཨ་ཧོ་འཇིག་རྟེན་གསུམ་གྱི་སྙིང་ནོར་གཅིག་པུ་དེ། །སྙིགས་མའི་སྨག་རུམ་ཁྲོད་དུ་སྟོར་ལ་ཉེ་བ་ན། །ཐུགས་སྟོབས་མཚུངས་པ་མེད་པའི་རྩལ་གྱིས་ཡོངས་སུ་བཟུང༌།
།ས་གསུམ་རྒུད་པ་སེལ་བའི་རྫོགས་ལྡན་གསར་དུ་བཞད། །ཕན་དང་བདེ་བའི་དངོས་པོ་ཀུན་གྱི་ཕུལ། །གསང་ཆེན་གྲུབ་པ་མཆོག་གི་དཔལ་སྦྱིན་པའི། །རྣམ་པར་ཐར་པའི་སྒོ་ཆེན་ཕྱེས་པ་འདིར། །མ་འཇུག་རྡོ་རྗེའི་གཏན་སྲིད་ཟིན་འདོད་འཁྲུལ།
།འཕགས་པའི་ཡུལ་གྱི་ཆེ་བ་རྣམས་གསུམ་ལས། །ནུས་པ་ཆེ་བ་དཔལ་མགོན་བི་ཝ་པ། །གང་དེས་དགོངས་པའི་ཀློང་ནས་རྩལ་སྤྲུགས་པའི། །གསང་བའི་སྙིང་པོ་གསུང་ངག་རིན་པོ་ཆེ།
།སྒོ་སྐྱེལ་མཛད་ཡུལ་བརྩེ་ཆེན་ས་སྐྱ་པ། །གསང་བ་རབ་འབྱམས་ཀུན་གྱི་བདག་པོར་བསྐོས། །དེ་ཉིད་བརྒྱུད་པར་བཅས་

པའི་ཐུགས་ཀྱི་དབྱིག །ཡོངས་སུ་སྡུད་མཛད་བློ་ཆེན་བློ་གཏེར་དབང༌། །ཡི་གེ་བཞི་ལྡན་ཞལ་སྐྱིན་ཆེན་པོ་གཉིས། །ཉིན་མཚན་སྒྲོན་མེ་ཟུང་གི་སྤུན་ཟླ་བཞིན། །སྔོན་གྱི་དུས་དང་བསྟན་ཞབས་སྡུད་པའི་སྐབས།
།ཕྱི་ནང་མུན་པའི་གཤེད་དུ་ཤར་འདིར་མཚར། །མེ་རྟ་ལོར་ཨ་མདོ་བཀྲ་ཤིས་འཁྱིལ་ནས་སྡེ་སྣོད་འཛིན་པའི་ཁྱུ་མཆོག་དཔལ་མང་སྤྲུལ་སྐུ་ཆེད་གཏད་ཕེབས། །དེ་ལ་རྣལ་འབྱོར་རྒྱུད་ཀྱི་སྐོར་རྣམས་གནང༌།
གཞུང་ལུགས་རབ་འབྱམས་སྨྲ་བ་རབ་གཤིས་སྤྲུལ་པའི་སྐུ་འཇམ་དབྱངས་སྐལ་བཟང་རྣམ་རྒྱལ་དང་བཅས་པ་ལ་དབུ་མ་ལ་འཇུག་པ་དང༌། ཕར་ཕྱིན་མངོན་རྟོགས་རྒྱན་དང༌། མངོན་པ་མཛོད་ཀྱི་ཁྲིད་ལུང་དང༌།
བཀའ་གདམས་ཆོས་སྐོར་གྱི་བཀླག་ལུང་དང༌། སྒྲུབ་ཐབས་རིན་པོ་ཆེ་ཀུན་བཏུས་ཀྱི་ཞལ་སྐོང་རིགས་བཅས་སྩལ། མཚན་ཡང་དག་པར་བརྗོད་པ་འདི་ལ་བཤད་སྲོལ་དྲུག་གི་ནང་ནས་དུས་འཁོར་ལྟར་འགྲེལ་བའི་ཡང་སྙིང་དགེ་འདུན་རྒྱ་མཚོའི་བཀའ་འགྲེལ་འདིའི་སྟེང་ནས་བཤད་ལུང་གི་རྒྱུན་བཞུགས་པས།
ཚིག་འགྲེལ་ཟུར་བཀོལ་གྱི་འགྲེལ་ཆུང་འབྲི་བར་བཀའ་སྩོལ། མེ་ལུག་ལོར་ལྷུན་གྲུབ་སྟེང་དུ་ཕེབས། སྨྱུང་བར་གནས་པ་དང༌།
ཐར་པ་ཆེན་པོའི་མདོ་ཆོག་བཅས་སྐབས་འདི་དང་ལོ་སྔ་ཕྱི་བར་གསུམ་ལ་ལན་གྲངས་མང་དུ་མཛད་ཅིང་འབྲེལ་ཐོགས་ཐམས་ཅད་རྣམ་གྲོལ་གཏན་བདེའི་ངལ་འཚོ་ཆེན་པོ་ལ་དབུགས་དབྱུང་ཐོབ་པའི་ཐུགས་སྨོན་བདེན་ཚིག་གི་ལམ་དུ་དྲངས་པ་ཡང་ནས་ཡང་དུ་མཛད།
ས་སྤྲེལ་ལོར། ཨ་མདོ་དྷཱི་ཕུའི་ཕྱོགས་ཀྱི་བླ་ཆེན་བསླབ་གསུམ་སྡེ་སྣོད་འཛིན་པ་

ལྕང་ལུང་སྤྲུལ་པའི་སྐུ་གཙོ་བོར་གྱུར་པའི་འདུས་པ་བརྒྱ་ཕྲག་ལྷག་ཙམ་ལ་གསུང་ངག་རིན་པོ་ཆེ་སློབ་བཤད་ཀྱི་སྨིན་གྲོལ་ཟབ་མོའི་ཆོས་ཀྱི་འཁོར་ལོ་བསྐོར། ཡང་དབེན་གནས་ལྷུན་གྲུབ་ཡང་རྩེར་ཕེབས།
བགྲང་གཞི་རེ་གསུམ་པ་ས་བྱི་ལོར། རབ་འབྱམས་གཞུང་ལུགས་ཀུན་ལ་འཇིགས་བྲལ་སྨྲ་བའི་སེང་གེའི་བརྟུལ་ཞུགས་འཆང་བ་མཁན་ཆེན་གཞན་ཕན་སྣང་བ་གཙོ་བོར་བཞུགས་པ་ལ་གསུང་ངག་རིན་པོ་ཆེ་སློབ་བཤད་ཀྱི་སྨིན་གྲོལ་ཟབ་མོ་དང༌།
དཔལ་དུས་ཀྱི་འཁོར་ལོའི་དབང་སོགས་ཐུགས་བཞེད་ཐམས་ཅད་སྐོང་ཞིང༌། རྗེ་ཉིད་ཀྱིས་ཀྱང་གཞུང་ཆེན་འགའ་ཞིག་གི་ཆོས་འབྲེལ་གསན་ནས་ཐུགས་ཡིད་གཅིག་འདྲེས་སུ་གྱུར། རྗེ་མཁས་པའི་དབང་པོ་དེ་ཉིད་ཀྱི་སྐབས་འདིར་གཏམ་ལྷ་ཡི་རོལ་མོ་ཞེས་པ་ཞིག་ཆེད་དུ་བརྗོད་པ་ལས།
ཨེ་མ་གསང་ཆེན་སྔ་འགྱུར་ཆོས་སྒོ་ཞུགས། །འཕགས་ཡུལ་མཁས་པའི་གཞུང་ལ་ཅུང་ཟད་སྦྱངས། །ཕྱོགས་ལྷུང་མེད་པའི་སེམས་ཀྱིས་བརྟགས་བྱས་པས།
།དཔལ་ལྡན་ས་སྐྱའི་ཆོས་ལ་ཡིད་ཆེས་སྐྱེས། །ཞེས་སོགས་རྒྱུ་མཚན་ངེས་ནས་ངེས་པར་བརྗོད་པའི་གསུང་སྦྱོར་ཚིགས་སུ་བཅད་པའི་སྒོ་ནས་བསྔགས་པའི་མེ་ཏོག་འཐོར། ཐུབ་དབང་རྡོ་རྗེ་འཆང་ཀུན་བཟང་བླ་མའི་རྒྱལ་ཚབ།
ངོར་ཨེ་ཝཾ་པའི་མཁན་ཆེན། ཕན་བདེ་ཁང་གི་བྱམས་པ་དཔལ་ལྡན་ཆོས་མཛད་དང༌། ཐར་པ་རྩེའི་འཇམ་དབྱངས་ཀུན་བཟང་བསྟན་པའི་རྒྱལ་མཚན་དང༌། ཕུན་ཚོགས་ཁང་གསེར་གྱི་ངག་དབང་བློ་གྲོས་གཞན་ཕན་སྙིང་པོ་བཅས་དང༌།
མཆོག་གི་སྤྲུལ་སྐུ་ཕྲིན་ལས་རྣམ་པར་རོལ་པ་འཇམ་དབྱངས་

ཆོས་ཀྱི་བློ་གྲོས། ལུང་རྟོགས་ཡོན་ཏན་གྱི་ཕུང་པོ་དགེ་བའི་བཤེས་གཉེན་མཚུངས་མེད་འཇམ་དབྱངས་རྒྱལ་མཚན་ལ་སོགས་པའི་སྡོམ་བརྩོན་རིག་པ་འཛིན་པ་ཆེན་པོ་རྣམས་ཀྱི་གཙོར་མཛད་པའི་འདུས་པ་བཅུ་ཕྲག་གཉིས་ལས་ལྷག་ཙམ་ལ།
རྒྱུད་སྡེ་རབ་འབྱམས་ཀྱི་ཆོས་ཀྱི་འཁོར་ལོ་ལྔ་པ་བསྐོར། ལྕགས་ཁྱི་ལོར་བདག་ཅག་རྡོ་རྗེ་སློབ་མ་ཟུང་ལ་འཇམ་དཔལ་མཚན་བརྗོད་ཀྱི་ཁྲིད་ལུང་གནང༌། དགེ་བའི་བཤེས་གཉེན་མང་དུ་འདུས་པ་དེ་དག་ཐམས་ཅད་ཀྱི་བཞེད་པ་ཚུལ་བཞིན་དུ་སྐོང་སྟེ།
སྒ་སྟོད་སྐྱེ་དགུ་དོན་གྲུབ་གླིང་དུ་ཆིབས་ཀྱི་ཁ་ལོ་སྒྱུར། ལམ་བར་གྱི་སྐྱེ་འགྲོ་གྲངས་མེད་པ་ལ་འབྲེལ་ཚད་དོན་ལྡན་གྱི་མཛད་པས་ཁྱབ་པར་གྱུར།
ཆོས་སྡེ་དེ་ཉིད་དུ་རྗེ་ཉིད་བགྲང་གཞི་རེ་ལྔ་པ་ལྕགས་ཕག་ལོར། སློབ་ཚོགས་བཅུ་ཕྲག་བཞི་སྐོར་ལ། རྒྱུད་སྡེའི་སྤྱིའི་རྣམ་བཞག་དང༌། རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་གི་སྟེང་ནས་ཚུལ་བཞིའི་བཤད་པ་སྔོན་དུ་འགྲོ་བས།
རྩ་བའི་རྒྱུད་བརྟག་པ་གཉིས་པར་རྗེ་སྟོབས་ཀྱི་མགོན་པོའི་མན་ངག་ལྟར་གསུང་བཤད་ཞིབ་རྒྱས་སྩལ་བས། དེ་དུས་འཁོར་གྱི་ཁྲོད་ནས་གཞན་ལ་འཆད་སྤེལ་ནུས་པ་བཀྲ་ཤིས་པའི་གྲངས་དང༌།
གོ་རྟོགས་ཆགས་པའང་བཅུ་ཕྲག་ཙམ་བྱུང༌། ཆུ་བྱི་ལོར་འདུས་པ་སུམ་ཅུ་སྐོར་ལ་མཐའ་དྲུག་ཚུལ་བཞིའི་སྒོ་ནས་རྩ་རྒྱུད་ཀྱི་གསུང་བཤད་རྒྱས་པ་སྩལ། དེ་དུས་འཁོར་གྱི་ནང་ནས་འཆད་སྤེལ་ནུས་པ་བཅུ་ཕྲག་ཙམ་དང༌།
རྒྱུད་དོན་གོ་བ་ཆགས་པ་ཡར་ཟླའི་གྲངས་ལྡན་བྱུང་བར་གྲགས། ལྗགས་

བཤད་གང་གནང་བ་དེ་དག་ཐམས་ཅད་གཞུང་ཚིག་གཅིག་ཀྱང་ལྷག་ལུས་མེད་པ་ལ། སློབ་མའི་བློ་དང་འཚམས་པའི་གོ་བདེ་ཉན་བདེ་ཁོ་ནར་མཛད་པ་ལས། རིག་ལམ་རྣོ་རྣོ་དང༌། ཁ་ལྕེ་བདེ་བདེས། གཞན་ལ་སྐྱོན་མཚང་འབྲུ་བ་དང༌།
རང་ཉིད་ཁྱད་དུ་ཐོན་པ་གཙོ་བོར་མི་མཛད་པ་དོན་གནད་སྙིང་པོ་བཏོན་པས་དཔྱོད་ལྡན་གཟུ་གནས་དག་གི་བློ་གྲོས་ཀྱི་བུམ་བཟའ་འགེང་ནུས་པ་ཞིག་རྗེ་འདི་ལ་མངའ་བ་ལགས་སོ། །སྐབས་འདིར་རྒྱལ་སྲས་འཇམ་དཔལ་དཔའ་པོའི་བྱིན་རླབས་ཀྱི་ཟིལ་དངར་མཐུང་བའི་འཆི་མེད་གཞོན་ནུ་མི་ཕམ་འཇམ་དབྱངས་རྣམ་རྒྱལ་རྒྱ་མཚོ་ཞིང་ཁམས་གཞན་གྱི་གདུལ་བྱ་ལ་གཟིགས་ནས་རིང་པོ་མ་ལོན་པའི་དུས་ན།
རྗེ་འདི་ཉིད་ཀྱི་དྲུང་དུ་དག་པའི་སྒྱུ་ལུས་དངོས་སུ་བྱོན་ནས།
སྤྱིར་གསུང་བཤད་ཞལ་འཕྲོས་དང་བྱེ་བྲག་དུས་འཁོར་འགྲེལ་ཆེན་ལ་དཀའ་ཚེགས་ཆེན་པོ་བྱས་ཚུལ་ཡང་ཡང་གསུང་འདུག་པས། ད་ནི་འཆད་སྤེལ་གྲུབ་པ་ཞིག་ངེས་པར་དགོས་སོ་གསུངས་ནས།
ཉེ་བར་གནས་པ་ཆོས་དབྱིངས་འོད་གསལ་ཆེད་དུ་གདན་དྲངས་ཏེ། རྒྱུད་འགྲེལ་དེ་ཉིད་ཚུལ་བཞིན་ཏུ་གསན་པར་གནང༌། ཆུ་གླང་ལོར་ཟླ་བ་བདུན་པའི་ནང་སྐྱེ་དགུ་དོན་གྲུབ་གླིང་གི་བླ་མ་སྤྲུལ་སྐུ་དང༌།
ཕྱོགས་གཞན་ནས་བྱོན་པའི་བསྟན་འཛིན་མཁན་སློབ་མང་ཞིག་ལ་རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོའི་འགྲེལ་ཆེན་དྲི་མ་མེད་པའི་འོད་ཀྱི་དགོངས་དོན་ཀུན་མཁྱེན་བུ་སྟོན་ཆོས་རྗེའི་ཕྱག་མཆན་སྟེང་ནས་མཁས་མཆོག་མི་ཕམ་དང་ལྷན་ཅིག་རྗེ་མཁྱེན་བརྩེའི་ཞལ་ནས་

ནོས། མཚུངས་མེད་མི་ཕམ་ཆོས་རྗེ་ལ་རྒྱུད་འགྲེལ་པ་དང་བཅས་པའི་གསལ་བྱེད་འབྲི་བ་ཡང་ཡང་བཀའ་ནན་ལྕི་བས་བསྐུལ་བའི་འགྲེལ་ཆེན་པདྨ་དཀར་པོའི་དགོངས་རྒྱན་འཁོར་འདས་དེ་ཉིད་སྟོན་པའི་སྒྲོན་མེ་རབ་ཏུ་གསལ་བ་ཞེས་བསྔགས་བརྗོད་ཀྱི་མཆོད་སྤྲིན་སྟོབས་པའི་ཡུལ་དུ་གྱུར་པ་དེའི་ཁྲིད་ལུང་ཉིན་གྲངས་ཡར་ཟླའི་གྲངས་ལ་མཛད།
རབ་ཤིས་མི་རྗེའི་གདུང་སྲས་འཇམ་དབྱངས་ལུང་རིགས་སེང་གེ་ཞེས་མཁས་བཙུན་བཟང་པོའི་དཔལ་གྱིས་མངོན་པར་མཐོ་བ་དེ་ཉིད་འཁོར་སློབ་དང་བཅས་པ་ལ།
རྗེ་བཙུན་རྡོ་རྗེ་བཙུན་མོའི་བྱིན་རླབས་ཟབ་ཁྲིད་ཡན་ལག་དང་བཅས་པ་དང༌། ཐུགས་བཞེད་གང་མངའ་བ་ཐམས་ཅད་སྐོང༌། དེ་སྐབས་ཀྱི་མཁས་བཙུན་དགེ་བའི་བཤེས་གཉེན་གང་བྱོན་ཐམས་ཅད་ལ་བསྟན་པའི་དོན་ཡལ་བར་མི་འདོར་བ་ཅི་ནུས་གང་ལྕོག་སྒྲུབ་དགོས་པའི་བཀའ་ནན་གསེར་གྱི་གཉའ་ཤིང་ལྟར་ལྕི་བ་གནང༌།
སྔར་གཤེགས་པའི་བླ་མ་དམ་པ་རྣམས་འོད་གསལ་དག་པའི་སྣང་ངོར་ཡང་ཡང་མཇལ་ཞིང༌།
ཁྱད་པར་ཀུན་མཁྱེན་འཇམ་དབྱངས་བླ་མའི་ཡེ་ཤེས་ཀྱི་སྐུས་རྗེས་སུ་བཟུང་བ་དང་ཟུང་འཇུག་ཕྱག་རྒྱ་ཆེན་པོའི་རྟོགས་པ་མངོན་དུ་གྱུར་པ་མཁན་ཆེན་བཀྲ་ཤིས་འོད་ཟེར་དགོངས་པ་རྫོགས་པའི་སྐབས་སུའང་དག་པའི་སྒྱུ་ལུས་མངོན་སུམ་བྱོན་ནས་ཡུན་རིང་ཙམ་བཞུགས་པ་དང་གསུང་གླེང་མཛད་ཅེས་གསུངས།
ཕྱིར་མི་ལྡོག་པའི་རྒྱལ་སྲས་སེམས་དཔའ་ཆེན་པོ་ཐུབ་བསྟན་ཆོས་ཀྱི་གྲགས་པ་ཞིང་ཁམས་བརྗེས་པའི་སྐབས་སུའང་དག་པའི་སྣང་ཆར་འགག་པ་མེད་པ་ཤར་ནས་གསུང་གླེང་

ཞིབ་ཏུ་གནང་ངོ་ཞེས་ཐུགས་གཏད་ཆེ་བའི་ཉེ་བར་གནས་པ་དག་ལ་ཞལ་འཕྲོས་གནང༌། རྗེ་དེ་ཉིད་ཀྱི་བསྟན་བཅོས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་འགྲེལ་ཆེན་པར་དུ་བརྐོ་བའི་ཆ་རྐྱེན་རྒྱུ་རྫས་ཀྱི་དངོས་པོ་དང་གསུང་རིས་བཅས་སྐྱེ་དགུ་དོན་གྲུབ་གླིང་ནས་སྡེ་དགེའི་ཕྱོགས་སུ་བསྐུར་གནང་མཛད་སྐབས།
ཁོ་བོ་ཅག་ལ་ཟུར་ཡིག་ཏུ། ད་ལན་བླ་མ་རིན་པོ་ཆེའི་སྤྱོད་འཇུག་འགྲེལ་ཆེན་པར་དུ་བརྐོ་རྒྱུ་འདི་གསུང་རྟེན་བཞེངས་པའི་ཐ་མ་ཡིན་པས།
དེ་མཐར་དབྱུང་བའི་ཐབས་ཚུལ་ལ་བརྩོན་དགོས། ཁྱོད་རང་ལ་ལས་སུ་བྱ་བ་ཐམས་ཅད་བཅོལ་བ་ཡིན་ནོ། །ས་མ་ཡ། རྒྱ་རྒྱ་རྒྱ། ཞེས་པ་ཕྱག་བྲིས་དངོས་ཤིག་གནང་འདུག་པ་འདི་འདྲ་གསུང་སྲོལ་མེད་པས་ཅི་ཞིག་ཡིན་ནམ་སྙམ་པ་བྱུང༌།
སྤྱིར་བླ་མ་ཡི་དམ་སངས་རྒྱས་བྱང་སེམས་ཀྱི་སྐུ་བརྙན་མཆོད་སྡོང་མང་པོ་བཞེངས་ནས་ཆོས་སྡེ་རྣམས་ལ་གཏན་འཇོག་བྱས་པ་ནི་སྨོས་ཀྱིས་མི་ལང་བ་དང༌།
རིས་སུ་བྲིས་པ་དང༌། ཚེ་དབག་མེད་སྟོང་སྐུ། མི་འཁྲུགས་པ་སྟོང་སྐུ། རྡོར་སེམས་སྟོང་སྐུ། འོད་དཔག་མེད་སྟོང་སྐུ་བཅས་ལ་རས་གཞི་དངོས་སུ་འགོད་པ་དང༌། ལ་ལ་གྱང་ལོགས་ལ་འདྲི་བའི་མཐུན་རྐྱེན་སྩལ་བར་མཛད།
ཕྱིས་སུ་ཐམས་ཅད་རིག་པ་ལྷ་སོ་བདུན་གྱི་སྐུ་བརྙན་གསེར་ཟངས་ལས་གྲུབ་པ་བཞེངས་ཏེ་ཁོང་ལ་ལྟོས་པར་བཅས་པ་ཐམས་ཅད་དང༌། འབྲེལ་པ་མཆིས་སོ་ཅོག་གི་སྐྱེ་འགྲོ་མ་ལུས་པ་ལས་ངན་གྱི་རྒྱུན་ཆད།
ལུས་ངན་གྱི་རྟེན་དང་བྲལ་བའི་བསྔོ་སྨོན་ཀུན་ཏུ་བཟང་པོའི་རྩི་སྦྱོར་གྱིས་རྒྱས་འདེབས་པར་མཛད། རྗེ་བཙུན་བྱམས་པ་མགོན་པོའི་སྐུ་བརྙན་གསེར་ཟངས་ལས་གྲུབ་པ་ཐོག་ཚད་

མ་ཕྲ་རྒྱན་རིན་པོ་ཆེ་སྤུས་ལེགས་དུ་མས་སྤྲས་པ་བཞེངས་ཏེ་ངོར་ཨེ་ཝཾ་ཆོས་ལྡན་གྱི་གཙུག་ལག་ཁང་གི་སྦུག་ཏུ་བཞུགས་སུ་གསོལ་ནས། འདི་ནི་རྒྱལ་བསྟན་སྤྱི་དང་བྱེ་བྲག་གི་ཕུན་ཚོགས་རྒྱས་པའི་རྟེན་འབྲེལ་གྱི་གནད་ཤིན་ཏུ་ཆེ་བ་ཞིག་ཡོད་དོ།
།ངའི་སྐུ་རྟེན་བཞེངས་པ་རྣམས་ཀྱི་རྗེས་མ་ནི་འདིའོ་གསུང་ངོ༌། །གདན་ས་གོང་འོག་གཉིས་ལྷ་གདན་ཇོ་ཤག་རྣམས་གསུམ་ལ་ལོ་རེ་རེ་བཞིན་ཏུ་མཆོད་འབུལ་གྱི་དངོས་པོ་གཏོས་ཆེ་བ་རེ་བསྐུར་གནང་མཛད།
སྣང་གསལ་མར་མེའི་མཆོད་པ་འབུམ་ཕྲག་གཉིས་ཙམ་དུས་གཅིག་ཏུ་ཕུལ་བ་དང༌། གཞན་ཡང་དུས་བཟང་སོ་སོར་གྲངས་མང་ཕུལ་བ་དང༌། དུས་རྒྱུན་དུ་གྲངས་མང་ཕུལ་བ་དང༌།
རྒྱུད་སྡེ་རིན་པོ་ཆེ་ལན་ལྔ་དང༌། སྒྲུབ་ཐབས་རིན་པོ་ཆེ་ལན་བཞི་དང༌། གསང་ཆེན་སློབ་བཤད་ལན་བཞིའི་ཚེ་རྒྱ་ཆེ་གྲངས་མང་ཕུལ་བ་བཅས་ལ་འབུམ་ཕྲག་མང་པོ་བརྒལ་བ་དེ་དག་ཐམས་ཅད་སངས་རྒྱས་ཀྱི་བསྟན་པ་དར་བའི་རྒྱུ་ཚོགས་སུ་ཡོངས་སུ་བསྔོ་བ་འབའ་ཞིག་མཛད།
གཤིན་རྫས་དད་རྫས་ཀྱི་དངོས་པོ་ཆེ་ཕྲ་ཐམས་ཅད་གང་བྱུང་འཕྲལ་དག་གི་ཚུལ་དུ་ཆོས་སྡེ་རྣམས་ལ་ཆོས་ཡོན་སྦྱོར་བ་དང༌། ཆོས་གཞི་གསར་འཛུག་གི་རྟེན་དུ་གནང་བ་རྒྱུན་འཇགས་སུ་མཛད།
མདོར་ན་དོན་ཡོད་རྣམ་པ་བཞིའི་སྒོ་ནས་བླ་མ་རྒྱལ་བ་སྲས་དང་བཅས་པ་ཐམས་ཅད་དགྱེས་པའི་མཆོད་སྤྲིན་མཆོག་གི་རོལ་མོས་ཆོས་ཀྱི་དབྱིངས་མ་ལུས་པ་རྒྱས་པར་འགེངས་པར་མཛད་པ་ནི།
ཆོས་སྡེ་རེ་རེ་རྫོགས་པ་དང༌། མཆོད་ཚོགས་ལན་རེར་སྤེལ་བའི་སྐབས་སུའང་དེ་ལྟར་གཞན་ལ་འདོམས་པ་དང༌། སྐུ་ཉིད་ཀྱིས་བདེན་སྨོན་མནྡཱ་ར་བའི་ཆར་

ཆེན་པོ་བསྙིལ་བ་འདིས་རྟོགས་སོ། །དེ་ལྟར་ཐུབ་བསྟན་ཡོངས་སུ་རྫོགས་པ་མཐའ་དག་གི་དག་བྱེད་རྙོག་པ་མེད་པར་ཐོས་བསམ་སྒོམ་གསུམ་གྱི་བུམ་བཟང་གཅིག་ཏུ་བསྐྱིལ་ནས་མཁྱེན་བརྩེ་ནུས་གསུམ་གྱི་གསང་སྔགས་ཟབ་མོས་རྒྱུན་མི་ཆད་པར་བྱིན་གྱིས་བརླབས་ཏེ།
འཆད་རྩོད་རྩོམ་གསུམ་གྱིས་རྒྱ་ཆེན་པོར་སྤེལ་ཞིང༌། རིས་སུ་མ་ཆད་པ་གདུལ་བྱ་མ་ལུས་པའི་སྤྱི་བོ་ནས་དབང་བསྐུར་བས། ཕྱོགས་སུ་མ་ལྷུང་བའི་ལམ་བཟང་མ་ནོར་བ་ཀུན་ལ་རང་རང་གི་ཁམས་དབང་བསམ་པའི་ངོས་སྐལ་དང་འཚམས་པར་འཇུག་པ་དང་མ་འཁྲུལ་པའི་སྒོ་རྙེད་པར་མཛད་པའི་སྐུ་དྲིན་ནོར་བུའི་ཕུང་པོ་ལག་ལྡན་འབུམ་གྱིས་མི་ཐེག་པ་ལྟ་བུ་འདི་ལ་ནག་པོའི་ཆོས་བཞིས་རྒྱུད་མ་བསླད་པ་དག་གིས་ཉིན་མཚན་དུས་དྲུག་ཏུ་རྗེས་སུ་དྲན་པར་རིགས་སོ།
།ཨེ་མ་རིང་ནས་བརྣག་པའི་བསྟན་འགྲོའི་དོན། །ཕུན་ཚོགས་བཞེད་རྒུ་འཇོ་བའི་རོལ་རྩེད་མཁན། །དུས་འདིར་རྙིགས་མའི་རྒུད་པ་སེལ་བའི་གཉེན།
།རྣམ་འདྲེན་ཡོངས་ཀྱི་རྩལ་ལས་བྱོན་ནམ་སྙམ། །དཔལ་ལྡན་བླ་མ་མ་ལ་ཡ་ཡི་རིར། རྡོ་རྗེ་འཛིན་པ་ཧ་རིའི་ནགས་ཚལ་རྒྱས། །རྡོ་རྗེ་ཐེག་པའི་དྲི་ཞོན་ཀུན་ཏུ་ཁྱབ།
།སྲིད་ཞིའི་གདུང་བ་ཀུན་སེལ་སྨན་གཅིག་པུ། །དངོས་ཀུན་བདེ་བ་ཆེ་ལ་དལ་གྱིས་སྦྱོར། །རྡོ་རྗེའི་ལང་ཚོ་གསར་པའི་འཇོ་སྒེག་ངོམ། །རྡོ་རྗེ་ཆོས་ཀྱི་སྒྱུ་རྩལ་སྣ་ཚོགས་རྩེ། །ལྷར་བཅས་ཀུན་དགའི་མཛའ་བཤེས་འགྲན་ཟླ་མེད།
།བསྟན་ལ་གནོད་པ་ཆར་ལྟར་བབས་ན་ཡང༌། །འཛིན་སྐྱོང་སྤེལ་བའི་ཕྲིན་ལས་ཉི་བཞིན་རྒྱས། །འདིས་ནི་གནས་བརྟན་ཆེན་པོ་ཡན་ལག་འབྱུང༌། །ཡིན་ལ་ཡིན་པའི་ངེས་པ་ཅིས་མི་

སྐྱེ། །དབང་གདམས་སྣ་རེར་བདག་གིར་སྤྱོད་པ་ལ། །དཀར་མིན་བགེགས་ཀྱིས་བར་སྐབས་ཚོལ་སྲིད་ན། །ཡིད་སྐྱོབ་ཐེག་མཆོག་རྒྱ་མཚོར་ལོངས་སྤྱོད་པར། །རང་དབང་ཆེ་འདིས་གསང་བདག་དངོས་སུ་རྟོགས། །གློ་བུར་འཁྲུལ་པའི་ཟློས་གར་ཅི་ཙམ་སྒྱུར།
།རང་བཞིན་དག་པའི་རང་གཟུགས་དེ་ཙམ་སྟོན། །སངས་རྒྱས་ཐམས་ཅད་དགྱེས་པའི་རོལ་མོ་མཁན། །སེམས་ཅན་ཀུན་ཡིད་དགའ་བའི་དགའ་སྟོན་པ། །བསྐལ་བཟང་འདྲེན་པ་སྟོང་གི་རྗེས་འབྲང་བའི།
།གཞོམ་མེད་ལག་ཆ་འཛིན་པའི་ལྷ་དེ་དང༌། །ཐ་དད་མེད་ན་དམན་ལ་བརྩེ་ཆེ་བས། །ནམ་ཞིག་ཕྱིར་བཞིན་བྱོན་སྙམ་ཡང་བལྟ་ཤོར། །དགེ་ལེགས་ཡོན་ཏན་པདྨའི་དགའ་ཚལ་ན། །དད་བློ་སོར་མོའི་གར་སྟབས་རྩེས་པ་ལས།
།ཇི་ཙམ་རྙེད་པའི་བསྔགས་བརྗོད་མ་ལི་ཀ །ཐོད་དུ་སྤ་བའི་སྐལ་བཟང་ཉམས་རེ་དགའ། །ཞེས་ཚིགས་སུ་བཅད་པའི་དབྱངས་ཀྱིས་བསྙད་ནས། །གཞན་ཡང་རྗེ་བཙུན་འགྲོ་བའི་མགོན་པོ་སྐྱེ་འཆི་ལ་རང་དབང་ཐོབ་ཅིང་ལྐོག་གྱུར་སྒྲིབ་མེད་དུ་གཟིགས་པ་འདི་ནི།
ཤིང་སྟག་གནམ་ལོ་གསར་ཚེས་རྗེ་ཉིད་བགྲང་གཞི་ཟླ་བའི་ཕུང་པོ་བཅུ་ཕྲག་དྲུག་དང་ཉག་མ་བརྒྱད་ཀྱི་རྩེ་ལ་སོན་པ་ན། སྣག་དབོན་དུ་གྱུར་ཅིང་ཕྱག་བདེ་པ་ལོ་གྲངས་མང་དུ་བྱས་པ་བློ་གསལ་ཚེའི་འདུ་བྱེད་རྫོགས་ནས།
དགེ་ཚོགས་རླབས་པོ་ཆེ་ཕལ་པའི་བློས་མི་ཁྱབ་པར་བསྒྲུབས་ཀྱང༌། སྔོན་ནས་བསགས་པའི་ཉེས་ལྟུང་སྤྱི་དང་ཁྱད་པར་ཚེ་འདི་ལ་ཚུལ་ཁྲིམས་འཆལ་བ་དང་ཕྱག་རྫས་བག་མེད་དུ་སྤྱོད་པ་དང་བླ་སློབ་ཐུགས་དཀྲུགས་བགྱིས་པ་སོགས་ཀྱིས་ཡིན་ནམ།
རྗེ་ཉིད་ཀྱི་གཟིགས་

ལམ་དུ་བར་དོའི་སྐབས་སུ་འཁྲུལ་སྣང་གི་འཇིགས་སྐྲག་དཔག་ཏུ་མེད་པ་མྱོང་བ་དང༌། དེ་ནས་འགོག་ཏུ་མེད་པ་དམྱལ་བའི་གནས་སུ་ལྷུང་ནས་བཟོད་དུ་མེད་པའི་སྡུག་བསྔལ་མྱོང་ཚུལ་གསལ་བར་མཁྱེན་ནས། སྦ་གསང་མེད་པ་ཞལ་ནས་ཡང་ཡང་གསུང༌།
འདི་ཙམ་དུ་མ་ཟད་དེ་ལྟ་བུ་སྔ་ནས་མཁྱེན་ཅིང་གཟིགས་ཀྱང་སྐབས་འགའ་ཞིག་ཏུ་ཟུར་ཙམ་ལས་མི་གསུང་ཞིང༌། ཕྱིས་མཆོད་ཡོན་ཤིན་ཏུ་འབྲེལ་པ་མཛོད་ཟུར་བསོད་ནམས་མགོན་པོ་ལྔ་ལམ་དུ་སོང་སྐབས།
སྙིང་རྗེ། སྡུག་གེ་དེ་ནི་བར་དོ་ལ་ཡིད་ལུས་ལེན་རྒྱུ་མེད་འདུག་པ་མར་གྱི་ཟང་ཐལ་བགྲོད་པ་ཞིག་ཨེ་ཡིན་ལས་ཅི་ཞིག་གི་རྣམ་པར་སྨིན་པར་ཡིན་ནམ། ནག་ཕྱོགས་རྒྱ་མིའི་དཔུང་གི་སྣ་འདྲེན་བྱས་པས་ཡིན་ལས་ཆེ་གསུང་ཞིང༌།
སྙིང་རྗེ་རྗེ་བའི་སྐད་དུ་བསྒྲགས་ནས། རྗེས་སུ་འཛིན་པའི་རྣམ་པ་མང་པོས་རྗེས་སུ་བཟུང་བར་མཛད་པ་དང༌། དྲུང་ཆེན་བསོད་ནམས་དཔལ་གྲུབ་པའང་འཆི་བའི་སྐད་ཡེ་མེད་སྐབས་སྙིང་རྗེ་རྗེ་བའི་གསུང་ཡང་ཡང་ཕེབས་རྗེས་སྐྱབས་གསོལ་ཞུ་མི་བྱུང་ངོ་ཞེས་དེ་དུས་ཀྱི་ཉེར་གནས་དག་གིས་གླེང༌།
རྗེ་ཉིད་ཀྱི་སྐུ་དབོན་ངན་འགྲོའི་གནས་སུ་ཕྱོགས་པ་ལ་ནི་ཐབས་གང་གིས་ཀྱང་བཟློག་པར་མི་ནུས་པའི་ཚུལ་དང༌།
སྐུ་ཉིད་བྱོན་དགོས་པའི་ཚུལ་གསུང་སྐབས། གྲྭའུ་དཔོན་ཚང་དང་དད་སློབ་དམ་ཚིག་དག་ཅིང་ལྷག་བསམ་སྒྱུ་མེད་མང་པོས་བདག་ཅག་རྣམས་ཀྱིས་ཚོགས་བསགས་སྒྲིབ་སྦྱོང་གང་དགོས་ན་སྒྲུབ་ཆོག་པ་དང༌།
སྐྱབས་རྗེ་ཉིད་སྐུ་ཚེ་ཞབས་པད་བརྟན་ནས་ཡུན་རིང་དུ་བསྟན་འགྲོའི་དཔལ་མགོན་མཆོག་ཏུ་བཞུགས་པར་གསོལ་བ་བཏབ་པས་

གསན་པར་མ་གནང་ཞིང༌། ཞལ་ནས། བདག་གི་གམ་དུ་ལོ་གྲངས་མང་པོར་གནས་བཅས་ནས། ཕྱི་མའི་ལྟད་མོར་མྱོང་སྐབས་སྡུག་བསྔལ་དྲག་པོས་ཡུན་རིང་མྱོང་བར་གྱུར་ན་མཆོག་ཏུ་སྙིང་རྗེ་བས། ད་ནི་བདག་རང་ཉིད་འཇིག་རྟེན་འདི་ནས་འཇིག་རྟེན་ཕ་རོལ་ཏུ་འགྲོ་བར་བྱ་བ་ལས།
ཐབས་གཞན་ཡོད་པ་མ་ཡིན་པས་ཚེ་ཚད་མ་རྫོགས་ཀྱང་ད་ལན་མི་སྡོད་ངེས་ཅན་ཡིན་གསུང༌། ཡང་ནས་ཡང་དུ་ཞུས་ཀྱང་དེ་བཞིན་གསུང༌། ངོ་གདོང་མཆི་མས་སྦགས་པ་དག་ལ་འདི་སྐད་ཅེས།
འདུས་པ་ཐམས་ཅད་འབྲལ། བསགས་པ་ཐམས་ཅད་ཟད། བརྩེགས་པ་ཐམས་ཅད་འགྱེལ། སྐྱེས་པ་ཐམས་ཅད་འགག་ཅེས་བྱ་བ་ཡིན་པས་ངེས་འབྱུང་གི་བློ་བསྐྱེད་པ་གལ་ཆེའོ་གསུངས། སྐུ་ལུས་ལ་སྒུལ་སྐྱོད་ཐུག་རེག་ཞག་ལྔའམ་བདུན་གྱི་བར་དུ་མ་བྱེད་ཅིག་གསུངས།
དེ་ནས་གསུང་རྒྱུན་བཅད་དེ་ཐུགས་མཉམ་པར་བཞག་བཞིན་ཞལ་འཛུམ་མུལ་ལེ་ཉིན་གཉིས་ཙམ་བཞུགས། ཤིང་སྟག་ཧོར་ཟླ་གཉིས་པའི་གནམ་སྟོང་ལ།
མཁའ་མཉམ་རྡུལ་བྲལ་ཞི་བ་ཆེན་པོའི་དབྱིངས་སུ་སྙོམས་པར་ཞུགས་ཏེ་གཟུགས་སྐུའི་བཀོད་པ་བརྟུལ་བའི་ཚུལ་བསྟན། དེའི་ཚེ་ནམ་མཁའི་དབྱིངས་ལ་འཇའ་འོད་ཀྱིས་གང༌། ས་གཞིའི་ཁྱོན་ལ་དྲི་ཞིམ་པོའི་ངད་ཀྱིས་ཁྱབ་པ་ནི་དེར་ཡོད་ཐམས་ཅད་ཀྱིས་མངོན་སུམ་དུ་གྱུར།
ཉིན་ཞག་ལྔ་སོང་མཚམས་སྐུ་གདུང་རང་ཡལ་དུ་གྱུར་ཏེ་ཀ་ཊོ་ར་ཞིག་གི་ནང་བཞག་རྒྱུ་ཙམ་ལྷག་མ་ལུས་པའི་ཚེ། དེར་ཡོད་རྣམས་ཀྱིས་གྲོས་མཐུན་བྱས་ཏེ་མེ་མཆོད་ཕུལ་བས།
མེ་རང་འབར་ལྟ་

བུས་བུད་ཤིང་ཅུང་ཟད་ཙམ་ལས་མ་དགོས་པ་གྱུར། དེའི་ཚེ་ཁ་དོག་སྣ་ཚོགས་པའི་འཇའ་སྤྲིན་གྱིས་ཕྱོགས་ཀུན་ཏུ་གཏམས་ཤིང་ཁྱད་པར་གདུང་ཁང་གི་ཕྱི་རོལ་འཇའ་སྤྲིན་དཀར་པོས་དཀྲིས་ཏེ་ཡོལ་བས་བྲེས་པ་ལྟ་བུ་ཞིག་དང་ལྡན་འགའ་ཞིག་གིས་རྒྱང་ནས་བལྟས་ཚེ་མཐོང་ལ་དྲུང་ན་ལྷགས་ཚེ་མི་མཐོང་བར་གྱུར།
ཞུགས་འབུལ་བྱས་ནས་ཞག་གསུམ་སོང་སྐབས། པུར་ཐལ་ཕུང་པོ་ཆུང་ངུ་ཞིག་ལས་མི་མངོན་པར་གྱུར། དོན་དེ་དག་ནི་རྗེ་ས་པཎ་གྱིས།
ཡོན་ཏན་མེད་ལ་སྒྲོ་བཏགས་ནས། །སྐྱེ་བོ་ངན་རྣམས་ཡོན་ཏན་བསྒྲགས། །ཡོན་ཏན་ཅན་ཁྱོད་མཁས་རྣམས་ཀྱིས། །ཡོན་ཏན་བསྒྲགས་པ་ཁྱོད་ལ་འདུད། །ཅེས་གསུངས་པ་ལྟར། སྒྲོ་སྐུར་དང་བྲལ་བའི་མངོན་མཐོང་ངེས་ཤེས་ཅན་ཤ་སྟག་ལགས་སོ།
།དེའི་དུས་སུ་དད་དང་དམ་ཚིག་རྣམ་པར་དཀར་བ་རྣམས་ནི་བླ་མ་དང་བྲལ་བའི་མྱ་ངན་གྱིས་གདུང་ཞིང་གསོལ་འདེབས་ཀྱི་སྒྲ་དབྱངས་འུར་ཆིལ་ལེར་གྱུར།
བསྟན་པ་ལ་ལྷག་བསམ་མཆོག་དང་ལྡན་པ་དག་ནི་བསྟན་འགྲོའི་སྤྱི་དཔལ་མཚུངས་ཟླ་མེད་པ་དེ་ལྟ་བུ་མི་བཞུགས་པའི་དུས་ངན་འདི་འདྲར་ཤར་བ་ད་ནི་བསྟན་པ་སྤྱི་དང་བྱེ་བྲག་གནས་སྐབས་ཅི་འདྲ་ཞིག་ཏུ་འགྱུར་འགྲོ་ཞེས་ཡང་ཡང་གླེང༌།
ཁ་ཅིག་ནི་བླ་མའི་ཕྱག་རྫས་ཁོ་ན་ལ་བསྐམ་ཆགས་དུང་དུང་གིས་ཐོབ་ཐབས་ལྷུར་ལེན་པའི་སྨྲ་བརྗོད་བྱེད། གཟུར་གནས་བློ་ལྡན་རྒྱུད་དག་པ་རྣམས་ཀྱིས་ནི། རྗེ་བཙུན་བླ་མའི་ཐུགས་བཞེད་དགེ་ལེགས་མི་ཟད་པ་འཇོ་བའི་བུམ་པ་བཟང་པོ་ལྟ་བུ་དེ།
ད་དུང་ཡོངས་སུ་འགེངས་པའི་ཐབས་ཤིག་བྱུང་ན་ཨ་རེ་དགའ། དབང་

ཡོད་དག་གིས་དམ་ཚིག་ལ་བསམ་ནས་དེ་དོན་བསྒྲུབས་ན་མཐུན་རྐྱེན་གྱི་དངོས་པོ་གང་དགོས་ཡོད་པའི་ཕྱིར་བསྟན་པའི་ཞབས་འདེབས་གནད་གང་ཆེ་ཇི་ལྟར་བཞེད་པ་བཞིན་འགྲུབ་རྒྱུ་མེད་དོན་ཅི་ཞིག་ཡོད་ཅེས་ཡི་ཆད་པའི་སྡུག་སྐད་འདོན།
ཁ་ཅིག་གིས་ཐུགས་བསྐྱེད་སྨོན་ལམ་གྱི་སྟོབས་འགོག་པ་མེད་པའི་ཆོས་ཉིད་དབང་བཙན་པས་ཐུགས་བཞེད་གང་མངའ་བ་རིམ་བཞིན་འབྱུང་བའི་རེ་སྨོན་བྱེད། སྣ་ཚོགས་སྒྱུ་མའི་སྟང་སྟབས་ཅིར་ཡང་རྩེ་བའི་སྲིད་པའི་གར་མཁན་འདི་ལ་གད་མོ་ཤོར་བའི་གནས་སུ་གྱུར་པ་ནི་མང་དུ་མཐོང་ངོ༌།
།འོན་ཀྱང་རྙེད་དང་བཀུར་སྟིའི་མཆོད་པ་དང་སྒྲུབ་པའི་མཆོད་པ་བཅས་ཀྱིས་རང་གི་ཚོགས་སྤེལ་བ་དང༌།
བླ་མའི་དགོངས་པ་ཡོངས་སུ་རྫོགས་པའི་རེ་ལྟོས་བཅའ་བ་ཙམ་ལ་ནན་ཏན་བྱེད་པ་གང་དག་མཆིས་པ། དེ་དག་ཡིད་ཀྱི་སྐྱོ་གྲོགས་སུ་གྱུར། རྗེ་ཉིད་ཀྱི་དགོངས་པའི་མཐིལ་ནི་མདོ་སྔགས་གཞུང་ལུགས་ཀུན་ལ་ལུང་རིགས་མན་ངག་དང་མཐུན་པའི་བཤད་སྲོལ་རྣམ་པར་དག་པ་ཞིག་དཔལ་ཨེ་ཝཾ་ཆོས་ལྡན་དུ་ཚུགས་ཐུབ་པ་དང༌།
ཟབ་གསང་རྒྱུད་སྡེ་རྣམ་བཞིའི་དབང་བཀའ་ཁྲིད་རྒྱུན་ཡོངས་སུ་རྫོགས་པ་ལོ་གསུམ་བཞིའི་ཁོངས་སུ་ཚར་རེ་དབྱར་ཆོས་སུ་འགྲོ་ཐུབ་པ་ཞིག་བྱུང་ན།
འཆད་ཉན་མཁན་རྣམས་ལ་བསྙེན་བཀུར་གྱི་རྟེན་ཇི་ཙམ་དགོས་ནའང་ཕུལ་རྒྱུའི་རེ་བ་ཡོད་ཅེས་འདོམས། དེ་ལྟར་འགྲུབ་པའི་རྒྱུ་ཡོད་ཀྱང་རྐྱེན་མ་ཚང་བ་ལྟ་བུའི་སྐབས་སུ་བབ་པ་ནི་བསྟན་པའི་གེགས་ཆགས་ཡིན་ནམ་སྙམ་ཡང༌།
བླ་མའི་ཐུགས་བསྐྱེད་དང༌། ཐུགས་ཀྱི་སྲས་མཆོག་

རྣམས་ཀྱི་མཛད་ཕྲིན་བཟང་པོ་ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་བཞིན་དུ་རྩོལ་མེད་ལྷུན་གྱིས་གྲུབ་པའི་རྩལ་ལས་ཕུན་སུམ་ཚོགས་པའི་དགེ་མཚན་གྱི་དཔལ་རབ་ཏུ་འབར་བར་ནམ་ཞིག་འབྱུང་བར་འགྱུར་སྙམ་དུ་དུང་ངེ་སེམས་སོ།
།རྗེ་ཉིད་ཀྱི་གསུང་ལས་སྐྱེས་པའི་ཞལ་སློབ་བོད་དང་བོད་ཆེན་པོའི་ལྗོངས་སུ་བགྲངས་ཀྱི་མི་ལོང་བར་བཞུགས་ཀྱང་གཙོ་བོར་གོང་དུ་ཆོས་ཀྱི་འཁོར་ལོ་བསྐོར་བའི་དུས་སོ་སོར་བཞུགས་པའི་སློབ་ཚོགས་དང་དེ་རྣམས་ཀྱི་ནང་ནས་དགེ་འཕེལ་མཆོག་སྤྲུལ་རིན་པོ་ཆེ་སྙན་གྲགས་བསྟན་པའི་དབང་ཕྱུག་གིས་རྒྱུད་སྡེ་རབ་འབྱམས་རྒྱ་མཚོའི་དཀྱིལ་འཁོར་གྱི་ཞལ་ཐང་ཡོངས་སུ་རྫོགས་པ་བཞེངས་ཏེ་སྨིན་གྲོལ་ཚང་སྤྲུགས་སུ་སྤེལ།
བདོག་རྒུ་སྤོང་དག་གི་མཎྜལ་ཕུལ། བེ་ཚོང་ཆོས་རྗེ་མཁས་གྲུབ་མཁྱེན་རབ་རྒྱ་མཚོས་དེ་ཁོ་ན་ལྟར་མཛད། ཉ་བྲག་སྤྲུལ་པའི་སྐུ་འཇམ་དབྱངས་ཀུན་དགའ་ཆོས་ཀྱི་རྒྱལ་མཚན་པས་ངོར་ཨེ་ཝཾ་ཆོས་ལྡན་ནས་རྒྱུད་སྡེ་ཡོངས་་རྫོགས་ཀྱི་སྨིན་གྲོལ་སྤེལ་བའི་མཐུན་རྐྱེན་མི་དམན་པ་ཞིག་ཕུན་ཚོགས་ཁང་གི་མཁན་ཆེན་མདུན་ཕུལ་ནས་དོན་སྨིན་གྱུར།
བྲག་གཡབ་གཙང་སར་སྤྲུལ་པའི་སྐུ་དང༌།
རབ་ཤིས་སྤྲུལ་པའི་སྐུ་དང༌། སྡོམ་ཚང་ཆོས་འཁོར་གླིང་གི་སྒྲུབ་བརྩོན་དམ་པ་དང༌། སྐྱེ་དགུ་དོན་གྲུབ་གླིང་གི་ཚེ་མཚམས་པ་ཤེས་རབ་དང་རྣལ་འབྱོར་གྱི་དབང་ཕྱུག་ཞབས་དྲུང་ངག་དབང་ཤེས་རབ་རྒྱ་མཚོ།
མཁས་བཙུན་ཡེ་ཤེས་བཟང་པོ། སྒྲུབ་བརྩོན་ངག་དབང་དམ་ཆོས་རྣམས་ཀྱིས་བསྙེན་སྒྲུབ་སྔོན་དུ་འགྲོ་བས་རྒྱུད་སྡེ་རབ་འབྱམས་ཀྱི་སྨིན་གྲོལ་ཟབ་མོའི་འཆད་སྤེལ་གནང༌།
རྗེ་བླ་མའི་ཐུགས་

བཞེད་ཡོངས་སུ་བསྐང་བར་མཛད། བླ་མ་གཤེགས་ནས་དམ་ཚིག་མ་གཤེགས་པའི་རྡོ་རྗེའི་བུ་སློབ་གང་དག་མཆིས་པ་དེ་དག་གིས་བླ་མའི་དགོངས་རྫོགས་དང་བསྟན་རྒྱུན་ལ་གཅིག་ཏུ་བསམས་ནས་རྣམ་དཀར་ཕྲིན་ལས་ཀྱི་འཁོར་ལོའི་མཇུག་སྐྱོང་བ་མཐོང་ཐོས་སུ་གྱུར་པ་རྣམས་ལ་སོར་བཅུ་སྙིང་གར་ཟུམ་ནས་རབ་དགའི་སྨིན་མ་ཟིང་ངེ་བལྟ་ཞིང་མཆིས།
ད་རུང་དེ་ལྟར་ཡང་ཡང་འབྱུང་བའི་རེ་སྨོན་ཤོར། རྣལ་འབྱོར་པ་དམ་ཆོས་བརྟན་པས་རྒྱུད་སྡེ་རབ་འབྱམས་ཀྱི་དཀྱིལ་འཁོར་རས་བྲིས་བཞེངས།
སྒྲུབ་སྡེ་གསར་འཛུགས་གནང་ཞིང་ཐུགས་བཞེད་སྐོང༌། རྡོ་རྗེ་སློབ་མ་ཐམས་ཅད་ཀྱི་གྲལ་མཐར་འཁོད་པ་འན་བུས་ཀྱང༌། རྗེ་བླ་མའི་ཕྲིན་ལས་ཀྱི་ཆ་ཤས་ཕྲ་མོ་ཙམ་ལ་སྲིད་ཞུ་ཕུལ་ནུས་པ་ཞིག་བྱུང་ནས་བསྐལ་པ་རེ་བཟང་སྙམ་པ་འབའ་ཞིག་གྱུར།
།སླར་སྨྲས་པ། ཡེ་ཤེས་སྐུ་ནི་མཁའ་ཁྱབ་འདུས་མ་བྱས། །མངོན་སུམ་མཇལ་བའི་སྐལ་པ་དམན་ན་ཡང༌། །གང་འདུལ་སྒྱུ་འཕྲུལ་འཆར་བའི་གཟུགས་ཀྱི་སྐུ།
།མཐོང་བའི་བསོད་ནམས་དེ་ཡང་ད་ལྟར་ཟད། །རྟག་འཛིན་གདོན་གྱིས་སྙིང་ལ་གནས་བཅས་པས། །ཐར་པའི་ལམ་ལས་རྒྱང་རིང་བདག་འདྲ་ལ། །བཀའ་རྟགས་དང་པོ་མངོན་སུམ་སྟོན་པའི་སླད།
།བརྩེ་བའི་ཕྱག་རྗེས་འཇོག་པ་མ་ཡིན་ནམ། །སེམས་ཅན་གཅིག་ཕྱིར་དམྱལ་བའི་མེ་དོང་ནང༌། །མཆོང་བཟོད་ཐུགས་རྗེའི་དབང་ཕྱུག་ཁྱེད་ལྟ་བུས། །དམུས་ལོང་ཐང་སྟོང་ལུས་འདྲའི་སྙིགས་འགྲོའི་ཚོགས།
།ཡལ་བར་འདོར་བའི་གནས་སྐབས་ག་ལ་སྲིད། །ཚད་དང་བྲལ་བའི་བདེ་བར་གཤེགས་པ་ལ། །ཐུགས་རྗེའི་སྤྱོད་པ་འགག་པར་མི་འགྱུར་ཅེས། །

ཚད་དུ་བཟུང་བ་རྣམས་ལ་ལེགས་འདོམས་པའི། །ལྷ་ཡི་རྔ་ཆེན་ལྡིར་འདིས་སྐྱོ་གྲོགས་བྱས། །མཁའ་དང་ལག་མཐིལ་མཉམ་པའི་དམ་པ་ལ། །སྟོང་གསུམ་ནོར་གྱིས་བཀང་ཡང་མཉེས་མི་བྱེད། །དམ་ཆོས་ཚིག་གཅིག་འཆད་དང་དོན་གཅིག་སྒྲུབ།
།དགྱེས་བསྐྱེད་མཆོད་པ་ཀུན་གྱི་བླ་ན་འཕགས། །གང་ཕྱིར་རྗེས་འཇུག་གདུལ་བྱར་གཏོགས་པ་རྣམས། །དད་བརྩོན་ཤེས་རབ་དངོས་པོ་ཅི་མཆིས་པ། །རྒྱུད་སྡེ་རྣམ་བཞིའི་མདོག་བཟང་ཕུང་པོར་གྱུར།
།བཀའ་དྲིན་གསབ་པའི་མཆོད་ཚོགས་འབུལ་བར་རིགས། །རབ་མཛེས་པཎྜ་རཱི་ཀའི་ལང་ཚོ་ལ། །རབ་དཀར་བདུད་རྩིའི་ཐེག་ལེས་སྤུད་པ་ལྟར། །རབ་མཆོག་ཆོས་ཀྱི་མཛོད་ཁང་ཆེན་པོ་ལ། །རབ་གསལ་ཕྲིན་ལས་རྒྱ་མཚོའི་དཔལ་གྱིས་སྤྲས།
།བླ་མའི་ཡོན་ཏན་ཆ་ཙམ་བརྗོད་པ་འདི། །མ་ལ་ཡ་ཡི་ཤིང་དུམ་ཕལ་པ་ལའང༌། །འཇིག་རྟེན་འདི་ན་རིན་ཐང་ཆེ་བ་ལྟར། །བསྟན་ལ་དགའ་རྣམས་གཅེས་སྤྲས་ཅི་མི་ཆེ། །བསླུ་མེད་མཁའ་ནས་འགོག་མེད་ཤར་བ་ཡི།
།བྱིན་རླབས་ཉི་གཞོན་ཁུ་བཅུད་འཐུང་བཟོད་པའི། །དད་ལྡན་པདྨོ་གཞོན་ནུ་འགའ་མཆིས་ན། །དངོས་གྲུབ་སྦྲང་རྩི་འཇོ་བ་གདོན་མི་ཟ། །དེ་ཕྱིར་སྟོན་མཆོག་བླ་མའི་རྣམ་ཐར་དང༌།
།བསྟན་འཛིན་སློབ་མའི་ལྷག་བསམ་ལྷན་ཅིག་ཏུ། །འགྲོགས་པའི་དགེ་མཚན་སྲིད་ན་འབྱུང་དུ་རེ། །དམན་བུ་བདག་འདྲས་སོར་མོའི་རོལ་རྩེད་རྩེས། །བཀའ་དྲིན་དྲན་ནོ་དྲིན་ཆེན་ཆོས་ཀྱི་རྗེ། །ཡེ་ཤེས་གཟིགས་པས་ཉེ་བར་འཚོ་བར་

མཛོད། །ཚེ་རབས་ཀུན་ཏུ་བྱམས་པའི་ཕྱག་གིས་ཟུངས། །ཐར་མེད་འཁོར་བའི་གཡངས་ལས་མྱུར་དུ་སྐྱོབས། །དུས་གསུམ་ལེགས་བྱས་འབྲས་བཟང་ཅི་མཆིས་པ། །ཐུགས་བསྐྱེད་མ་དྲོས་ཆུ་གཏེར་ཞུགས་ཙམ་གྱིས། །ཟུང་འཇུག་ཛཾ་བུ་ནཱའ་དའི་ངོ་མཚར་དང༌།
།ཆབས་གཅིག་མཆོག་གི་རྒྱན་བཟང་འབར་གྱུར་ཅིག །གསང་བདག་རྡོ་རྗེའི་རྒྱལ་རྔ་སྲིད་གསུམ་བསྒྲགས། །རྒྱུད་སྡེ་རྣམ་བཞིའི་ཁང་བཟང་མངོན་པར་མཐོ། །སྨིན་གྲོལ་རྣམ་པར་རྒྱལ་བའི་རྒྱལ་མཚན་བསྒྲེངས།
།ཆོས་ཀྱི་རྒྱལ་པོའི་ཕྲིན་ལས་རྒྱས་གྱུར་ཅིག །དེ་ལྟར་དཔལ་ལྡན་རྡོ་རྗེ་འཆང་བ་ཉིད་ངུར་སྨྲིག་གི་རྒྱལ་མཚན་གཡོ་བའི་ཤཱཀྱའི་སྲས་ཀྱི་ཚུལ་བཟུང་ནས་རྒྱལ་བསྟན་སྤྱི་དང་བྱེ་བྲག་རྡོ་རྗེ་ཐེག་པའི་བསྟན་པའི་མེ་རོ་གསོ་བའི་རྩལ་པོ་ཆེ་ངོམ་པ་འདི་ཉིད་ཀྱི་མཚན་བརྗོད་པར་དཀའ་ཡང་དོན་གྱི་སླད་དུ་མཚན་ནས་སྨོས་ན་འཇམ་དབྱངས་བློ་གཏེར་དབང་པོའམ།
འཇམ་དཔལ་གྲུབ་པའི་རྡོ་རྗེ་ཐུབ་བསྟན་གསལ་བའི་ཉིན་བྱེད་འཇིགས་མེད་གཙུག་ལག་རྒྱ་མཚོའི་སྡེ་ཞེས་འཇིག་རྟེན་ན་སྐལ་བཟང་རྣ་བའི་བདུད་རྩིར་གྱུར་པ་དེ་ཉིད་ཀྱི་རྣམ་པར་ཐར་པ་ཆ་ཤས་ཙམ་བརྗོད་པ་མཆོག་སྦྱིན་སྒོ་གསུམ་རང་གྲོལ་དགེ་ལེགས་ནོར་བུའི་ལྗོན་བཟང་སྐལ་བཟང་ལྷའི་དགའ་སྟོན་ཞེས་དོན་གྱི་སྒོ་ནས་མིང་དུ་སྨོས་པ་འདི་ནི།
སྙིགས་དུས་བསྟན་འགྲོའི་མགོན་དུ་རྒྱལ་ཀུན་ཕྲིན་ལས་ཡོངས་རྫོགས་མཆོག་སྤྲུལ་རིན་པོ་ཆེ་འཇམ་དབྱངས་ཆོས་ཀྱི་བློ་
གྲོས་པའི་ཞལ་སྔ་

ནས་བཀའ་ལུང་ས་ལེ་སྦྲམ་ལྟར་ལྕི་བ་དང༌། རིན་ཆེན་དང་པོའི་གནང་སྐྱེས་བཅས་སྩལ་ཤིང༌། བསླབ་གསུམ་སྡེ་སྣོད་འཛིན་པའི་ཆོས་སྨྲ་བ་ཆེན་པོ་འཇམ་དབྱངས་ཐུབ་བསྟན་དགེ་ལེགས་དང༌། མདོ་སྔགས་རིག་གཞུང་རྒྱ་མཚོར་ཆོས་སྤྱན་ཡངས་པ་རབ་ཤིས་སྤྲུལ་སྐུ་འཇམ་དབྱངས་སྐལ་བཟང་རྣམ་རྒྱལ་དང༌།
མཁས་བཙུན་ལང་ཚོ་བདོ་བའི་དམ་པའི་བཅུད་ཀྱིས་བརྟས་པ་རབ་ཤིས་དཔོན་སྲས་འཇམ་དབྱངས་ལུང་རིགས་སེང་གེ་བཅས་ཀྱི་བཀའ་བསྐུལ་གནང་བར་བཟློག་ཏུ་མ་བཟོད་པ་དང་རང་ཉིད་ཀྱང་སྐལ་པ་བཟང་པོར་རློམ་སྟེ།
བླ་མ་རྡོ་རྗེ་འཆང་གི་བཀའ་འབངས་ཀྱི་ཐ་ཆུང་དྷྱ་ན་མ་ཏིས་རང་གནས་ལྷུན་གྲུབ་སྟེང་དུ། སྟོན་མཆོག་ཆོས་ཀྱི་ཉིན་བྱེད་ཆོས་དབྱིངས་སུ་གཞོལ་ནས་བགྲང་གཞི་བཞི་སྟོང་ང་བདུན་བརྒལ་བ་དང༌།
བྱང་ཕྱོགས་ཆ་བསགས་ཕོ་བྲང་དུ་རིགས་ལྡན་སྟོབས་པོ་རྒྱལ་སར་ཕེབས་ནས་བགྲང་གཞི་གོ་བདུན་འདས་པ་དང༌། རྗེ་བླ་མ་གསང་ཆེན་ཆོས་ཀྱི་ཟླ་རྒྱས་མི་མངོན་དབྱིངས་སུ་གཤེགས་ནས་བགྲང་གཞི་བཅུ་ཕྲག་གཅིག་སོང་བར་རབ་བྱུང་བཅོ་ལྔ་པའི་ཤིང་ཕོ་བྱི་བའི་ལོར་ས་གཞི་ཐམས་ཅད་འབྲས་བུ་སྣ་ཚོགས་ཀྱིས་གཏམས་ཤིང་ཆུ་ཀླུང་ཐམས་ཅད་ཡན་ལག་བརྒྱད་ལྡན་གྱི་དག་བྱེད་དུ་འགྱུར་པའི་སྐབས་སྟོན་ཟླ་ར་བའི་དུས་ཚེས་དགེ་བར་གྲུབ་པར་བགྱིས་པ་འདིས་ཀྱང་སྐྱེ་བ་ཀུན་ཏུ་དཔལ་ལྡན་བླ་མས་རྗེས་སུ་འཛིན་ནས་བསྟན་པ་དང་སེམས་ཅན་ཐམས་ཅད་ལ་ཕན་པའི་མཐུ་ཆེན་པོ་འཐོབ་པའི་རྒྱུར་

གྱུར་ཅིག །གསང་བདག་དངོས་བྱོན་འཇམ་དབྱངས་བློ་གཏེར་དབང་པོའི་རྣམ་ཐར་གྱི་ཡི་གེའི་ཕྱི་མོ་འདི་ནི་མཁས་གྲུབ་གཉིས་ལྡན་གྱི་དགེ་བའི་བཤེས་གཉེན་དམ་པ་དྷྱཱ་ན་མ་ཏིས་གསུང་གིས་བསྐུལ་ནས། ༧མི་རྗེ་གཙང་མདའ་བཀྲས་མཐོང་པས་སྤར་དུ་བསྒྲུབས་པ་ལགས་པས་དེའི་དགེ་བས་བདག་སོགས་ཡིད་ཅན་ཐམས་ཅད་མྱུར་དུ་གསང་ཆེན་ཟབ་མོའི་ལམ་བདེ་བླག་ཏུ་བགྲོད་ནས་སྐུ་བཞི་མངའ་བའི་གོ་འཕང་ཐོབ་པའི་རྒྱུར་གྱུར་ཅིག།
།།དགེ་ལེགས་འཕེལ།། །།

